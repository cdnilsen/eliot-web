Π.1.0 Papaume Manittooe Wussukwhongash.
Π.1.1 Manittoe Waantamooonk, & wunneetuonk wahteauwahuwae wahteauwaheoneau nashpe kezteaue & naumoe nanawontamooe anakausuongash God; kah yeug nanawompatogeek yeush anakausuongash nashpe wuttinnepomantamooongane Wequai nukkonoog matta toh ennomaseinate. Qut yeush Manittoe Anakausuongash mat tapenumoomunooash enninnumauonate ne wahteauonk papaume God, kah papaume wuttenantamooonk God ne tapenumoomoouk wutche micheme wadchanittuonk. Newaje oosikkitteahikqun God moochekit nompe, kah moocheke chippee woshwunnumauonate Nehenwonche wuhhogkuh, kah wuttenantamoo[n]k en Moeuwekomunkanit, kah ompetak ponamunate wuttenantamooonk ut wussukwhonganit, wutche anue wunnegen wadchanittuonk, kah sepagunumunate wunnamuhkuteyeuuk, kah wutche anue menuhkesue wekekonittinate, kah tapheonate Ummoeuwe[h]komunganit, aiyeuuhkone weyausue aninnuonk, kah ayeuuhkone mattannittue kah muttaohke ishkawanittuonk: Newaj Manittoe wussukwhonganash moaeu quenauhuwaash, newaje wame negonne ummayash nish nashpe God woshwunumup wuttenantamooonk en ummissinninnumoh mahche mahtshaash.
Π.1.2 Nashpe manittoe wussukwhonganash, noowohtamumun wame Booksash Nukkone kah Wusku Testament yeush asuhkommoomoogish
Π.1.3 Yeush Booksash nish hettamunash Apocrypha, matta ummoomunoash wutche Manittoe wunnashanittassuonk, kah matta chipiyeumooash Manittoe wussukwhonganash; kah yowutche matta ummenuhkesuonganooash ut Ummoeuwehkomunganit God, kah matta papaquanne tapeneamoomunooash, asuh auwahteauoounash qut webe tatuppeyeue onkatoganash wosketompae wussukwhonganash.
Π.1.4 Ummenuhkesuonk wunnetupanatamwe wussukwhonganash newaj woh wunnamptamunash, kah noswehtamunash matta oomoo wutche wosketompae asuh Moeuwehkomungane oowauwaonganit, qut webe wutche God nehenwonche wuhhogkuh (noh wunnamuhkuteyeuut) noh Ayik wunnetupanatamwe wussukwhonganash, kah yowutche woh attumunumunash, newutche Wuttinnoowaongash God.
Π.1.5 Nashpe Ummoeuwehkomungane wauwaonganit woh kootwantamhetteamun womoausue mishanumunate wunnetupanatamwe womoausue mishanumunate wunnetupanatamwe wussukwhonganash Kesukquiyeue kah Menuhkesue kuhkootamwehteaongash wunnetupanatamwe wussukwhonganash, sohsumooe wunnoowaonk wame chippiyeuash, Ennomai mamusse Manittooe wussukwhonganash (ne aninumauonate wame sohsumooonk en Godut) oowahteauwahuaonk nutahtomun nashpe wunnetupanatamwe wussukwhonganash papaume ne[]webe may en wosketompae wadchanittuonganit, kah monatash onkatoganash anue wunnegen sohsumooongash, wame yeush teanteaguasinish pahkeyeue pohquttumooash wunnetupanatamwe wussukwhonk ne Wuttinnoowaonk God. Qut nutahtomun pahkontamwe nupweshassoowaonk, kah annoosuonk papaume Manittoe kah menuhkesue wunnamuhkutteyeuuk wunnetupanatamwe wussukwhonganash webe nashpe ennometahae anakausuonk wunnetupanatamwe Nashauanit, ne wauwomoouk nashpe Wuttinnoowaonk ut nuttahhunnonash.
Π.1.6 Mamusse kohkohqutteamooonk God papaume wame teanteaguasinish quenau[n]uagish wutche nehenwonche sohsumoonk, wosketompae wadchanittuonk, wunnamptamooonk, kah Pomantamonk asuh pahkeyeue wussukhumun ut Manittooe wussukwhonganash, asuh woh mukkinnumun nashpe wunnegenue kah menuhkesue papodtantamooongash wutche wunnetupanatamwe wussukwhonganash, uttiyeush monteag nishnoh ut ahquompi matta woh kootnehteauooun, asuh nashpe wusku nashauanittue oowoshwunumooonganash, asuh nashpe wosketompae kuhkootomwehteaongash. Qut nussampooamun ennometahae nashauanittue wequaiyeuonk quenauhuagk wutche wadchanittue oowohwohtamooonganit wame yeush teanteaguassinish nish God woshwunnumup ut wuttinnoowaonganit. Kah nawhutche na agqueneunkquokish papaume wowussumauonk God kah nanawontamun[a]te Ummoeuwehkomunk wunnoowomoo[u]gish wosketompae usseongash nish woh nanawunnamun nashpe wuttinne pomantamoe Wequai, kah Christiane wahtea[n]teaonk, neaunak nanwe quttuhwheganash Wuttinnoowaonk, nish nagwutteae nanawontamagish.
Π.1.7 Wame teanteagquassinish ut Manittoe wussukwhonganash mat tatuppeyeue nukkummattinnoo wahteauun ut nehenwoncheyeuoogish, asuh tatuppeyeue pahkiyeuoo wame wosketompaog; Qut wame yeush teanteagquassinish nish nauhuagish wahteauun, asuh wunnamptammun, asuh nanawehteauun wutche wadchanittuonk pahkeyeue ponamunash kah woshwunumunash asuh wutch pasuk, asuh onkatog aiyeuonk ut wussukwhonganehtu: kah matta webe wahtonteaenuog, qut onch mat wahtonteaenuog, nanawontamoohettit, woh attumunumwog wamattooe wahteauonk papaume mamusse Manittooe wuttenantamooonk wutche wadchanittonk.
Π.1.8 Nukkone Testament ne wussukhumun ut Hebrewe unnontoowaonk, kah Wusku Testament ne wussukhumun ut Greeke unnontoowaonk enninnummoadtinnash nashpe wunnashaunittassuonk God, kah pohkiyeue wadchanumunash wutch aiyeuhhuhs[o]kkaue pometuongash nashpe nehtaue wunnaawontamooonk God, kah yowutche anue wunnamuhkuteyeuooash, kah ut wame Manittowompae channoowaongash Moeuwehkomunk maumachish woh kodtantam oosummukqunate nashpe wunnetupanatamwe Wussukwhongash. Qut onch newaj yeush nukkone Unnontoowaongash matta wahteauoounash nashpe wame ummissinninneumoh God, uttiyeug wussampoiyeumoocheeg ut wussukwhonganash God, kah anoonoog ut wabesuononate God yeush ogketamunate kah natinneakontamunate: Yowutche qushkenumunash en unnontoowaonganit nishnoh wutohtimoin uttoh paomoo[u]kgish, onk woh Wuttinnoowaonk God moochekohteau ut wame, kah onk wame missinninnuog woh wahteauog tapeneamooe wowussumonate God, kah wutannoosuog nashpe wussukwhongane taphuwaonganit.
Π.1.9 Manittooe nehenwoncheyeue wussukwhonk ne sampoi Kuhkuhheeganoo ne nashpe nukquogquoshkinnumumun wunnetupanatamwe wusskuwhonganash, kah yowutche natootomwehteaonk weogquttumuk uttoh anawuttamoouk, woh nattinneakontamun wutche onkatoganash aiyeuwongash nish anue pohkiyeue noowomooukgish.
Π.1.10 Manittooe Wussukwhonk ne qunnunkquiyeue Wussittumwaenuoo ne nashpe wame Manittoowompae channoowaongash woh wussittumunash, kah wame kuhkoowaongash Konoonuttutcheeg, wuttenantamooonganooash nukkone wussukwhosuaenuog, wosketompae kuhkootomwehteaongash, kah keme Nashauanittooog woh qutcheheoog nashpe yeu sampoi wussukwhongane quttuhwheeganit, ne kuttinninnummonteanane nashpe Nashauanit God, kah yeuut Noonamptamooonganun maumachish tapontamoomoo.
Π.2.0 Papaume God, kah wunnetupanatamwe Nashauaonk
Π.2.1 PAsuk nont God, noh webe pomantamooe kah wunnamuhkutee God, noh mattah wohkukquohsinnoog, anue pohkiyeue Nashauanittoooo, matta woh nogqusseeg, matta wuhhogkieek, matta chippieek, mat noochumweseek matta ohosueek, matta tapenomuk, michemappu, wame missukkenue, wame waantam, anue wunnetupanatam, nanowe magooe God, noh kezteunk wame teanteagquassinish neyane weogkontog ut nehenwonche matohosue kah anue sampweseae Wuttenantamooonganit wutche nehenwonche Wussohsumooonganit, noh anue womoausue, monaneteae, kitteamonteanitteae, sepe unnanitteae, kah monat ummonaneteaonk, kah wunnomwayeuonk, ahquoantamun panneusseongash, kah matcheneheaonk, kah matcheseonk, onkquatauont neh menuhke natinneahukqutcheh; qut onch anue sampwesu kah uhqueneunkqussu ut wame wussittumooongash, sekeneauont wame matcheseonk kah matta sampweneheont matchetoowog.
Π.2.2 God ahtau wame Pomantamooonk, Sohsumooonk, wunneeuonk, wunnanittuonk ut nehenwonche Nagum; kah noh webe tapenum ut, kah wutche nehenwonche nagum, noh matta [q]uenauhuk nishnoh oaas neh kezh[e]opoh, asuh matta oomoounoo wussohsumooonk wutch oaasineeg, qut webe washeau nehenwonche wussohsumooonk, ut, nashpe, en, woskeche nag. Noh webe Moosohkuhquonoooo wa[m]e teanteagquassinish; nashpe nagum, kah wutch nagum wame teanteagquassinish, noh ahtaau menuhkesue wunnanawunumooonk ut wame, kah usseu nashpe wame, kah wutche wame neaunak wuttenantamooonganit kah wanne owaas qut wame pahke nogqussuog kah wame teanteagquassinish puhshkohtaash ut anaquabit, oowahteauonk God matta woogketamooun, matta asookekodtamooun, matta anaonooo kezheomukeeg, kah matta uttoh anagk qut nenaunake negonne oowahteauonganit, kah uppogkodtantamooonganit, God anue wunnetupanatamweyeuoo ut wame ukkogkahqutteamooongash, ut wame wutanakausuongash, kah ut wame wutanooteamooongash. Noh anontaquohwhau wutch wame Angelsog, wosketompaog, kah nishnoh wonkatuk oowaas wame wowussumooonk, kah noswehtamooonk newaj ukkezheompoh, kah yowutche ennomaiyeuoo wutche nag ussenate neaunak wuttenantamooonganit.
Π.2.3 Ut Manittoe Pasukooonganit nishwe Howanooongash, kah tatuppeyeue pasukooog ut wuttinne pomantamooonganooout Ummeneuhkesuonganooout, kah Ummichemeyeuonganooout Wutooshimau Godoooo, Wunnaumoniin Godoooo, kah Wunnetupanatamwe Nashauanit Godoooo, Wutooshimau mat neetu, matta annoonoh, Wunnaumoniin michemeyeue neetu nashpe Wutooshimau, Wunnetupanatamwe Nashauanit michemeyeue anoonou wutch Wutooshimau, kah wutche Wunnaumoniin yeu nishweooe kuhkootomwehteaonk neh webe quequenohtag wame noowetomaonganun nashpe God, kah wame nuttaphetteaonganun kah noonamptamooonganun ut wuhhogkat.
Π.3.0 Papaume micheme Manittooe Uppogkodtantamoo$onganit.
Π.3.1 God wutche wame michemeyeuooonganit nashpe oowaantamwe kah wunnetupanatamwe ukkogkahqutteamooonganit nanouwe kah mat ohosue kuhquttum wame teanteaguassinish, nish woh ompetak anagish: Qut onch yeu nashpe ukkogkahqutteamooonk God matta kezteauwaenuoo matcheseonk, asuh oowaasineeg wuttenantamooonganoo chekee unnehteauun, asuh nanauayeuonk nahohtoeu Howanooongash amaunumun, qut anwoh menuhketeauun.
Π.3.2 Tohkonogque God oowahteauun nishnoh teag ne woh anake nashpe ponamooe wunnatwontamooong[a]sh, qut matta wuttinne pogkodtantamooun, newaj negonne naumup yeush teanteagquassinish woh unniyeuash nashpe neonagkish wunnatwontamooongash.
Π.3.3 Nashpe Uppogkodtantamooonk God wutche wahteauwahuwonate Wussohsumooonk, nawhutche Angelsog kah wosketompaog negonne kuhquttumauoog en micheme pomantamooonganit, kah nawhutche kuhquttumauoog en micheme nuppoowonganit.
Π.3.4 Yeug Angelsog, kah wosketompaog yeuun kuhquttumauoneau, nanahsiyeue kah mat ohosue pogkodchimoog, ka[h] ne adtahsehettit wunnamuhkuteyeuoo, kah matta woh moochekeheoog asuh ogguhseheoog.
Π.3.5 Yeug wosketompaog nag kuhquttumauoog en micheme pomantamooonk, God, asquam quenohtanoog muttaoke neaunak ummicheme kah mat ohosue pepenamooonk, kah wunne tapeneamwe wuttenanatamooonk; pepeneamup ut Christ en micheme Sohsumooonk, nashpe noh webe nanowe Monaneteaonk, kah Womoausuonk, netohhut negonne naumooonk wunnamptamooonk, asuh wunanakausuongash, asuh nagwuteaeyeuooonk ut wunnamptamooonk asuh wunanaka[u]suongash, asuh nishnoh wonkatuk wontamooongash ut oowaasineeg, kah yeu wame webe wu[tche] waenomaonk wussohsumooe Monaneteaonk.
Π.3.6 Negonne God kuhquttuk pepenauwutcheeg en Sohsumooonganit, ne wonk nashpe ummicheme kah nanowe pepenamooonk wuttenantamooonganit kuhquttumauop wame aninnumoadtuongash nish nashpe pepenauitcheg woh ahtauog micheme pomantamooonk. Newajeh pepenauitcheg matta webe penushaag ut {Adam}, qut onch oadtehteansheoog nashpe Christ, kah menuhkesue wehkomoog en wunnamptamooonganit ut Christut nashpe wunnashauanit ut tapeneamwe uttoocheyeuoo sampwanumoog, wunnaumonakonoog, wunnetupanatamwaheoog, kah wadchanoog nashpe ummenuhkesuonk nashpe Wunnamp[t]amooonk en wadchanittuonganit. Kah matta onkatogkeeg oadteht[e]ausheoog nashpe Christ, asuh menuhkesue w[e]h:komoog, wunnaumonakonoog, wunnetupanatamwaheoog, kah wadchanoog, qut webe pepenauitcheeg.
Π.3.7 Wame onkatoggeh wosketompaog t[a]peneam God nukkonnonate neau[n]ake mat mishkommoomuk kogkahqutteamooonk nehenwonche Wuttenantamooonganit, ne nashpe chadchaubenum, asuh kogkounum ummonaneteaonk neaunake wuttapeneamooonganit wutche sohsumooonk wussontimooe menuhkesuonk wutche wame kezheompoh, kah kuhquttumunate en mat quehtamoounate kah musquantamooonk wutche ummatcheseonganooout, en waenomaonganit wussohsumooe sampweusseonk.
Π.3.8 Kuhkootomwehteaonk yeu qunnuhque siogkog negonne kuhquttumooonk woh weogquttumun, nashpe nanahsiyeue nupwoaonk, kah nemanetamooonk, ne wosketompaog natwonttamoohettit kah noswetamoohettit wuttenantamooonganit God woshwunumuk ut Wuttinnoowaonganit, woh ahtauog pohkoowahteauonk ummenuhke wehkomaonganoo kah yeu ne kuhkootomwehteaonk pish aninnumauau taubuttantamooe, wabesue kah monchatatamwe Natwontamooongash papaume God, kah hohpae, nemantamooe, kah wekontamwahettue natwontamooongsh wame metahhoowae noswetamohettit Wunaunchemokaonk God.
Π.4.0 Papaume Weske Ukkezteauonk.
Π.4.1 TApeneam God wutooshimau Wunnaumoniin, kah wunnetupanatamwe Nashauanit wutche sohsumooongane oowoshwunnumooonk ummicheme menuhkesuonk, waantamooonk, kah wunnetuonk, weske ketchissik kezteauunate mamusse Muttaok wutche monteagq, kah wame teanteaguassinish naut, asuh naumukish, asuh mat naumoomukish ut nequtta tashinnash kesukodtash kah mo wame ahche wunnegenash.
Π.4.2 Mahche God kezteunk wame onkatogge oowaassineeg, kezheop Wosketompuh; Wosketomp kah Mittamwossis, nashpe ennomaiyeue kah mat nuppooe Keteahogkounog, numwapetunkquog nashpe wahteauonk, sampweseonk, kah wunnamuhkutee wunnetupanatamooonk neaunak nehenwonche wuttinussuonk, Wuttinnaumatuonk God wussukwhosu ut wuttahhoowout, kah nag ahtauog menuhkesuonk noswehtamunate wuttinnaumatuonk God. Qut onch tapenumwog matchesenate, kah pohquenummunate wuttinnaumatuonk God, newage God nukkonnau wosketomp ussenate neaunak ohosue wuttenantamooonganit. Kootne yeu Naumatuonk ne wussukwhosu ut wuttahoowout, attumunumwog annooteamooonk mat meechuunnate mehtug ne nashpe wahteamuk wanegik, kah machuk, kah nesahke nanawehteauhettit yeu annooeamooonk, wunnetoog ut oowetomaonganoo God kah ahtauog ummenuhkesuonk nanawunnonate oowaassineeg.
Π.5.1 GOD noh Kezteunk wame teanteaguassinish kogkounnum, sampshanau wanuhtunk kah nanawunnau wame oowaassineeg, kah usseongash, kah teanteaguassinish wutch mogagish kah en papeasikish nashpe oowaantamwe kah wunnetupanatamwe nanawontamooonk, neaunake matta asookekodteamoe negonne oowahteauonk kah neaunake wvnnanouwe kah matohosue kogkahqutteamooonk nehenwonche wuttenantamooonganit; en sohsumooe waenomaonk, oowaantamooonk, Ummenuhkesuonk, Wussampweusseonk, Onetuonk, kah Ummonaneteaonk.
Π.5.2 Tohkonugque neaunak negonne oowahteauonk kah pogkodtantamooonk God, ne negonne Ennomai wame teanteaguassinish matohosue kah mat channantamwe enniyeuash, qut onch nashpe yeu nan nanawontamooonk God wanuhtunk yeush tea[n]teaguassinish enniyeuash asuh quenauhikooe, asuh nanouwe, asuh nehenwoncheyeue, neaunake wuttinnepomantamooe nahohtoeu Ennomaiyeuash.
Π.5.3 God moochekit nompe asuh wekonche auwohteau oowaassine aninnumoadtuongash, qut onch tapeneok nanouweyeuoo anakausinate ne tohut aninnumoadtuongash, onkoue kah ayeuhkone owaassine neane wekontog.
Π.5.4 Wame Missukkenue Ummenuhkesuonk, mat pakodtattinneakontamoe waantamooonk, kah wohkukkoanoe wunnetuonk God yeu wehque woshwunnumauoog nehenwonche wuhhogkauh nashpe wunnanawontamooonganit, ne pogkodtantamoe kogkahq[ð]amooonk wamunaumoomoo negonne wosketompae penushaonk, kah wame onkatogganash Angelsue, kah wosketompae matcheseongash (kah yeu matta webe nashpe ummugkoonaittuonk) kah en yeush matcheseongash anue waantamwe kah menuhkesue ponum Kuhkuhheeg kah onkatogane wanuhtunk, kah nanawunau neaunk nehenwonche anue wunnetupanatamwe negonne unnantamooongash; qut onch matcheseae ennomaiyeuonk yeush macheseongash webe oomoounoo wutche oowaasineeg, matta wutch Godut, noh wunnetupanatamweyeuoo kah sampwiyeuoo, matta kezteauenuoo, asuh wekontamwaenuoo matchesenate.
Π.5.5 Anue waantamwe, sampweseae kah monaneteae God moochekit nompe ogguhse nukkonau nehenwonche wunnechanoh en monatash qutchuwaongash, kah metahhoowae aninnoowongash, sasamatahwhonaout wutche nukkone ummatcheseonganoooash, asuh woshwunnumauonaout kemeyeue menuhkesuonk wutanninnoowonganoooash, kah wutasookekodteamooonk wuttahhoooash onk woh hohpaheoog, kah kuhkootomauonaout moosogquehtoadtue kah [n]agwutteae wutompatehs[i]nnooononate wutche [n]enuhkheonaout kah kuhkootomauonaout askuhhumunate ayeuuhkone wame payaumooukish matcheseae qutchhuwaongash, kah wutche onkatoganash sampweseae kah wunnetupanatamwe unnantamooongash.
Π.5.6 God nean sampweseae wussittumwaen pogkinnumwaheau, kah menuhketeahaheau matcheseae & peantamoe wosketompaog kah matta webe wutche nag kogkounum ummonanitteaonk, ne nashpe woh wequosumauoog ut oowohwohtamooonganoout; kah woh qushkeaheoog ut wuttahhooout, qut onch momansh kogkounum aninnumoadtuongash nish ad[t]auhettichish, kah ponum neonagish natwontamooongash ut anaquabhettit, nish nashpe wutaninnoowonganoooash pasookqhettit matchesenate, kah kootne enninnumauau en nehenwonche wutanninnoowonganoooash, muttaohkee qutchhuwaongash, kah Mattannittoe menuhkesuonk nish nashpe menuhketeahahikquehetiche ut agwe yeush aninnumoadtuongash nish nashpe God nookitteahaheau onkatoggeeg.
Π.5.7 Wunnanawontamooonk God matta webe nanwe nanawanumau wame owaasineeg, qut nanahsiyeue nanawanumau Ummoeuwehkomunk, kah wanuhtunk wame teanteaguasinish wutche oonenehikqunate ummoeuwehkomunk
Π.6.0 Papaume Wosketompae Penushaonk, papaume Matcheseonk, kah matcheseae Sasametahwhuttuonk.
Π.6.1 GOD kezteunk anakausuongane wunnoowaonk kah ne nashpe pomantamoe wunnoowaonk nashpe noochetuonganunnonog, kah ut nag nashpe wame wunneechanoouh; qut nag panneeussoowunnoog nashpe Mattannittue oonompuwussuonk kah qutchhuwaonk, kah wekontamwe mat noswehtamooog ukkezteaue Naumatuonk, kah pohqunnumwog Manittooe Wunnoowaonk nashpe meechuonk quahtinittimuk meechumuonk.
Π.6.2 Yeu nashpe matcheseonk nag, kah nenawun ut nag nuppenushomun wutch wadcha[u]bukkue sampweseonk, kah wetomaonk nashpe God, kah moeu nunnishkhetteaumun ut mamusse nukketeahogkounne kah muhhogkae chippiyeuash.
Π.6.3 Nag wadchaubukkooog, kah nashpe Manittooe ukkuhquttumooonk neepauwehtamwa[n]shaog wame missinninnuh, newaj wuttumhowaonk yeu matcheseonk ogquoantamaut, & wutaninnoowongane wuttinnepomantamooonk mussoowehteaumoo en wame wunneechanoouh aiyuhhontseecheeg wutche nag nashpe wosketompae wunnaumoniyeuonk
Π.6.4 Yeu wutch wadchaubukkue aninnoowonk, papaquanne nunnoonenumwahikqunnane kah nussekeneamwahikqunnane wunnesenate, kah papaquanne noowekontamumun matchesenate nux kah wame usseae matcheseongash oomooash yeu wutch wadchaubukkue aninnooonk.
Π.6.5 Yeu wutaninnoowongane wuttinnepomantamooonk yeuut pomantamooonganit nagwutteohteau ut wame quinnuppekompauaeninnuog, kah tokonogque ahquoantamuk nashpe Christ kah netaumuk, qut onch nehenwonche nagum & wame wogkouwutteahaongash wunnamuhkuttee matcheseonganoooash.
Π.6.6 Nishnoh matcheseonk mat webe wadchaubukkue qut onch usseae matcheseonganeuoo sampweusseae Manittooe Naumatuonk, kah naumatuonk aiyeuuhkontamoooo kah ut nehenwonche wuttinne pomantamooonganit kesohkoadtamwaheau matcheseaenuog kah yeu nashpe matcheseaen kishpissoo ummusquantamooonganit God, kah agwapehtam nuppunate, kah wame Nashauanittue ahquompiyeue, kah micheme onkquomomoongash.
Π.7.0 Papaume Manittooe Wunnoowaonk nashpe Wosketomp
Π.7.1 Pehteohkoadtuonk ut kenugke God, & wosketompaog yeu anue missiyeuoo, ne tokonogque ennomaiyeue oowaasineg unnontukquohwhoog noswehtamooonk en Godut, qut onch matta tapenumoog attumunumunate wutonkquatonk micheme pomantamooonganit qut webe nashpe wekontamooe Manittooe tapanatamooonk, kah yeu oowekontamwe tapantammooonk tapeneam God wahteauwahuwonate nashpe nanouwe Wunnoowaonk.
Π.7.2 Weṣke Wunnoowaonk ne God ayimup nashpe woṣketomp, yeu anakausuongane Wunnoowaonk uttiyeu pomantamooonk quoshamomukup {Adam}, kah ut noh wame wutontseonguh nashpe ne teag enniyeuonk pannuppe kah wuttinne howanoowe noswehtamooonk.
Π.7.3 Woṣketomp nashpe uppunushaonk noonunnumwaheont wuhhogkuh attumunumunate pomantamooonk nashpe yeu weṣke anakausuongane Wunnoowaonk, tapeneam God aiyimauomate nahohtoeu Munnoowaonk, ne nanahsiyeue hettamuk Monaneteae Wunnoowaonk; uttiyeu tapeneam God quoshunumauonate pomantamooonk, kah wadchanittuonk nashpe Jesus Christ wame matcheseaenuog, anoonont wame wunnamptamunate ut Christ, onk woh wadchanoog, kah quoshomont enninnumauonat wame yeuh neeg kehtimomukeeg en micheme pomantamooonganit, wunnetupanatamwe Nashauanit wekontamwaheonate, kah tapenumwaheonate wunnamptamunate.
Π.7.4 Yeu Monaneteae Wunnoowaonk moochekit nompe ut Manittooe wussukwhonganash hettamuk aynskottumooe Kuttooonk, kah yeu ennih wacheyeuoo wunnuppooonk Christ Noh aynskottum, kah wacheyeuoo michemohtae Ahtoonk, kah wame teanteaguassinish wachiyeuugkish nish yeuut Aynskottumukkish.
Π.7.5 Tokonogque yeu Monaneteae Wunnoowaonk moocheke chippe chaubenumuk wacheyeuoo annooteamooongash kah kuhkoowaongash ut Naumatue ahquompiyeum, kah mahche Christ peyeu ut weyausut, qut onch wutch teagweyeuooonk, kah ummenuhkesuonk yeu Wunnoowaonk pasukoooo, kah neaneyeuoo en wame wunnashauanittue, kah wadchanittue natwontamooongash. Kah waj yeush chippee chadchaubenumooongash hettamuk Nukkone kah Wusku Testament asuh Ukkompe Kuttooonk.
Π.8.0 Papaume Christ Wunnohteahuwaenin.
Π.8.1 TApeneam God ut ummichemohtae Kesantamooonk pepenamunate kah kuhquttumunate Lord Jesus Christ wunnukquttegheae Wunnaumonuh neaunak Wunnoowaonk ut nashaue nagoh, Wunnohteahuwaenuinat wut-nashaue God, kah Wosketomp Quoshodtumwaen, Sephausuaen, kah Ketassoot, Uppuhkukoooo, kah Wadchanumwaen Ummoeuwehkomunganit, kah Wussittumwaen mamusse Muttaokit, kah noh wutch wame micheme God aninnumauau Missinninnuog wutontseonganehtu, kah nag nashpe nagum ut uttooche ahquompi manoowhoog, wehkomoog, panupheoog, wunnetupanatamwaheoog, sohsumwaheoog.
Π.8.2 Wunnaumonuh God, nahohtoeu Howanooooonk ut Nisheuooonganit wunnamuhkuttee God, noh ahtau pasuk teagueyeuonk, kah tatup peyeuonk nashpe Wutooshimau, pakodche uttoocheyeuooonk nemunumou Wosketompaewuttinne pomantamooonganit kah wame wunnamuhkuttee wacheyeuukish, kah nanahsiyeue wunnoochumwesuongash yeu wosketompae wuttinne pomantamooonk, qut mat nashpe matcheseonk wompequaunah nashpe wunnetupanatamwe Nashauanit ut wutontomukqut penompae Mary, kah wutche wutteagueyeuonk, kah yeuwaj ennih ne neeswe mamusse panuppu kah chadchaubenumooe wuttinne pomantamooongash, Manittooonk, kah wosketompooooonk mat chadchaubenumooe moosogqueog ut pasuk Howanooooonk; qut matta nashpe quinnuppekompauonk, asuh kenukkinnumooonk, wogkoueonk, yeu Howanooooonk, wunnamuhkuttee God, kah wunnamuhkuttee Wosketomp qut onch webe pasuk Christ, webe wunnohteahuwaenin ut nashaue God kah Wosketomp.
Π.8.3 Lord Jesus ut oowosketompae wuttinne pomantamooonganit ogqueyeue pasukquinheau Manittooe wuttinne pomantamooonganit, wunnetupanatamwaheau, kah mat tabequthamooe sussequnau nashpe wunnetupanatamwe Nashauanit, kah tapeneam Wutooshin wame ne adtahshimeechimuk woh ayeumoash wuhhogkat waantamooonk wahteauonk, mat woskhuog, mat niskhuog, kah numwohteau monaneteaonk kah wunnamhkutteyeuonk, woh tapenum ussenate wunnohteahuaenue kah kenootamwanshitteaenue anakausuonk. Yeu anakausuonk mat nehenwonche wunnemunumooun, qut ne nogque en wehkomon nashpe Wutooshimau, noh ponumauau wame menuhkesuonk kah Wussit[t]umooonk en wunnutcheganit kah wutannoo[n]au ne ussenate.
Π.8.4 Yeu Anakausuonk Lord Jesus Christ anue wekontamoe wunnemunumun, kah onk woh ne wutussen, tannehheau ut agwe naumatuonganit, kah naumatuonk pannuppeyeue wutussen, kah nemunumau sasamatahwhuttuongash nish woh attumunumogish, aiyimun matcheseanuunate kah mattanittinate wutch kenauun, waamattam unkqueneunkque onkquomomooongash teanuk wutch Godut ut Ukketeahogkou, kah onkquomomoe wuttamepunaongash ut wuhhogkuh, pummetunkupinauau, kah nuppoo, kah posikinau noh aiyeup ut agwe menuhkesuonk nuppooonganit, qut mat naumup aninnoowonk, kah nashikquinokok omohkeu wutch nuppunat nashpe ne nane muhhog, uttiyeu ut onkapunnanomukup uttiyeu nashpe wonk kuhkukqueup en kesukqut kah naut appu ut wuttinnohkonit Wutooshimau, kah kuppeantamshikqun, kah wohkokquoshik Muttaok pish qushkeu wussumonate naneeswe Wosketompaog kah Angelsog.
Π.8.5 Lord Jesus nashpe uppanuppeyeue noswetamoonk, kah nehenwonche sephausuonk ne nashpe michemapit Nashauanit pasukqut sephausu en Godut, matta webe tapheau wunnohteaonk qut onch taphum michemohtae ahtauonk ut kesukque wutassootamooonganit wutch wame yeug [n]ag Wutooshimau aninnumauoncheh.
Π.8.6 Tohkonogque Manoowuttue anakausuonk matta usseae anakausooun nashpe Christ, qut webe ompetak ooweyausue nemunumooonk, qut onch menuhkesuonk kah wunnegenuongash Ummanoowhuttue anakausuonk enninnumauoneau pepenauitcheg ut wame ayuhhuhsukauwe pometuongash wutch kutchissik muttaok, kah nashpe yeush quoshodtuongash, kuhkinneasuongash, kah sephausuongash nish nashpe wahteauwahuwomuk, kah kuhkinneasimuk ooskannemunate Mittamwossis, noh woh sukquehtham uppuhkuk askook; kah Lamb noh nushaup wutch kitchissik muttaok, wunnonkoo, kah yeu kesukok noh nan, kah micheme.
Π.8.7 Christ ut Wunnohteahuwae anakausuonk wutussen neaunak naneeswe wuttinnepomantamooongash, nashpe papasukq wuttinnepomantamooonk ussenat ne wajeyeuuk yeu wuttinnepomantamooonganit, qut onch nashpe ennomaiyeue pasukooonk Howanooooonganit, ne wajeyeuuk papasukq wuttinne pomantamooonk momanch ut wussukwhonganash weogquttumoo Howanooooonk noh ussowetamun nashpe wonkatuk Wuttinnepomantamooonganit.
Π.8.8 Wame yeug wutche uttiyeug Christ tapwhau wunnamuhkuttee Manoowhuttuonk, kah menuhkesue wutahtauwaheon yeu Manoowhuttuonk kah uppeantamwansheoh kah oowoshwunnumauoh wadchanittue siogkokish & nashpe Wunnashauanittoomoh wunnupweshanoh wunnamptamunate, kah noswehtamunate, nanawunont wuttahhoooooash nashpe Wuttinnoowaonk kah Wunnashauanittoomoh sohkauont wame ummatwomoouh nashpe wame menuhkesue menuhkesuonk kah waantamooonk, yeu nashpe enniyeuonk[,] kah yeush nashpe ummayash nish wajeyeugkish ummonchanatamwe, kah mat pakodtattinnekontamooe anakausuonk.
Π.9.0 Papaume Nano[u]we Wekontomooonk.
Π.9.1 GOD enninumauau wosketompae wekontamooonk wuttinnepomantamooongane nanoweyeuonk kah ummenuhkesuonk ussenate nashpe pepenamooonk, kah yeu wekontamooonk matta chekqshattauooun, kah matta pogkodtantamooun nashpe chekeyeue wuttinnepomantamooongane quenauhikooonk ussenate wanegik, asuh machuk.
Π.9.2 Woṣketomp ut pahketeahae wuttinniyeuonk ahtauup nanoweyeuonk kah menuhkesuonk wekontamunate kah ussenate ne wanegik kah wussikkuttahikqut God, qut onch ohosue, ne ennih woh penushau yeuwutch nanoweyeuonk.
Π.9.3 Woṣketomp nashpe uppenushaonk en matcheseae wuttinniyeuonk mamusse wannehteau wame nanowe menuhkesuonk wekontamunate papasukq Nashauanittue kah wadchanittue wanegik, kah yeu nashpe ennih wuttinnepomantamoongane wosketomp nagwutteae sekeneam ne wanegik, kah nuppoo ut matcheseonganit, mat tapenum nashpe wunnehenwonche menuhkesuonk quinnuppenate en Godut, asuh quagwashwenate wutch quinnuppekompauonk.
Π.9.4 God quinnuppinont Matcheseaenuh wutausoowunou en monaneteae wuttinniyeuonk, kah wutchippeninnuwaheuh wutch wuttinnepomantamooongane missinoe matcheseonk, kah nashpe ummonaneteaonk wuttapenumwaheuh nanowe wekontamunate kah ussenate nashauanittue wanegik, qut onch ne nashpe ennomai wutapehtunkooe aninnooonk mat panuppeyeue kah webe wekontam ne wanegik, qut onch wekontam ne machuk.
Π.9.5 Wosketompae wekontamooonk pannuppeyeue kah matohosue nanoue wekontam ne webe wanegik, webe ut sohsumooe wuttinniyeuonk.
Π.10.0 Papaume Menuhkesue wehkomaonk.
Π.10.1 WAme yeug God pogkodtantamup en pomantamunate, kah yeug webe tapeneam ut wunnehenwonche & wekontamwe ahquompi wehkomonate nashpe Wuttinnoowaonk kah wunnashauanittoomoh wutche wuttinnepomantamooongane nuppooe matcheseae wuttinniyeuonk en monaneteaonk kah wadchanittuonk nashpe Jesus Christ, wequaiyeukauont wuttinnantamooonganooout Nashauanittue kah wadchanittue wohwohtamunate Manittooe teanteaguassinish, amaunumauont ukqussukquanne wuttahhooout, kah enninnumauont weyausue metahhash, wusketeauont wekontamooonganoonout, kah nashpe wame menuhkesue missugkenuonk pogkodtantamauonate en ne wanegik, kah menuhkesue wutonchimont en Jesus Christ, qut ne ennih nanowe peyauog wekontamwaheoncheg nashpe ummonaneteaonk.
Π.10.2 Yeu menuhkosue Wehkomaonk webe nashpe nanowe kah nahnaneyeue Manittooe monaneteaonk, matta wutch nishnoh teag negonne naumuk ut woṣketompaut, newaj wosketomp moawe wutoncchimau no pajeh pomantamwaheau, kah wuskeheau nashpe wunnetupanatamwe Nashauanit yeu nashpe tapenumwaheau nampoohamunate yeu wehkomaonk, kah attumunumunate Manittooe monaneteaonk yeu ut wehkomaonganit quoshwunumauut, kah nookinumauut.
Π.10.3 Pepenauitcheg Ummukiesumoh mukkiesue nuppehettit, nompe neetuog, kah wadchanooog nashpe Christ, noh anakausu ahquompak attiyeu, kah uttoh wekontog, kah ne ennih papaume wame onkatoggeeg pepenauitcheg, nag noonenumwog en woskeche wehkomonate nashpe Kuhkootomwehteae Wuttinnoowaonk.
Π.10.4 Onkatoggeeg mat pepenauitcheg tohkonogque woh wehkomoog nashpe Kuhkootomwehteae Wuttinnoowaonk, kah woh ahtoog nawhutche nanwe Nashauanittue anakausuongash qut onch tohneit matta menuhkesuwe wutonchimauog nashpe Wutooshimau, matta peyauog kah noonenumwog peyauononat Christ, anue ogguhse wosketompaog mat sampooahettit Christiane Manittoowompooooonk woh wadchanoog tohkonogque anue nanawompatamoe anakausuog sampwushonate uppomantamoonganooout neaunak wuttinnepomantamooongan[e] wequai; kah neaunuk manittoowompae Wunnau[m]atuonganit ne sampooaog, kah penooe en chadchekewonate asuh wunnomwohtinnate ne moocheke woskehuwomoo, & sekenoadtoomoo.
Π.11.0 Papaume sampwogquanittuonk.
Π.11.1 NAg God menuhkesue wehkomonche neh wussampweneheuh, matta nashpe numwohtoonk wuttinnomaiyeumooout sampweseonk, qut nashpe ahquoantamauaonk ummatcheseonganooooash kah nashpe ogquoantamauonate, kah attumunonate onatuh sampwesehettit kah yeu ennih mat wutch nishnoh teagq ut nag anakausimuk asuh nashpe nag usseemuk, qut webe wutche oowesuonk Christ, matta nashpe ohquoantamauonate en nag wunnamptamooonk nehenwonche, asuh wunnamptamooe usseonk, asuh nishnoh wonkatuk wunaunchemookae Noswehtamooonk, onatuh wussampweseonganoo; qut nashpe ogquoantamauonate usseae noswehtamooonk Christ en mamusse Naumatuonk, kah wutonkquomomoe noswehtamooonk, ut ootamehpunaongash, kah wunnuppooonganit wutche mamusse kah webe wussampweseonganoo; nag attumunoog kah anwohsinooonaog Christoh, kah wussampweseonk nashpe wunnamptamooonk, ne matta ahtauhetteeg wutche nehenwonche nagumau, ne ummagooonk God.
Π.11.2 Wunnamptamooonk nashpe neyaneyeue attumunumooonk & anwohsinnooonaonk Christ, kah wussampweseonk, yeu webe sampweseae ompatamooeeganoooo, & wunnamptamooonk matta no[nsi]yeumoo, qut wechaiyittoomoo wame ongatoganash wadchanittue monateaongash kah matta nuppooe wunnamptamooonganinnoo, anakausu nashpe womonittuonk.
Π.11.3 Christ nashpe wunnoswehtamooonk kah wunnuppoowonk pakodche oadtehteaup unnontuhquawhuttuonk wame sampwesecheeg, kah nashpe wussephausuonk nehenwonche Nagum ut oosqheonk Uppummetunkapunneganit sasamatahwhaup neh nompe onkapunaougash nish attumunumohetteupash kah neh nompe aiyimup musquantamooe wunnamuhkutee kah pakodche taphettuonk Manittooe sampweusseonganit Qut onch newutche enninnumauop nashpe Wutooshimau wutche nag, kah wunnoswehtamooonk kah wuttaphuaonk attumunumunash neh nompe, kah naneeswe nanowe, matta wutch nishnoh teag ut nahog, wussampwe, ogquanittuonganoo webe wutch nanowe monaneteaonk, wonk naneeswe piuhsuke sampwe ussseonk, kah wenauwetue monaneteaonk God woh sohsumwahtinnash ut wussampweseonganit matcheseaenuog.
Π.11.4 God wutche micheme kesantamup sampwoneheonate Pepenauitcheg, kah Christ ut numwohtae ahquompi nuppoop wutche ummatcheseonganoooash, kah wonk omokeep wutch wussampweseonganoo, Qut onch mat howanooooe sampweneheoog no pajeh wunnetupanatamwe Nashauanit ut wunne ahquompi usseae Christ anninnumauau.
Π.11.5 God nagwutteanum ahquoantamauonate ummatcheseonganash wame pepenauitcheg, kah tohkonogque matta woh penushaog wutche sampweseae wuttinniyeuonk, qut onch woh penushaog nashpe ummatcheseonganooash ut kenugke Manittooe wutooshimooe musquantamooonk, kah yeuut wuttinniyeuonk God matta yoyatcheh wunnompenumauoh wequaiyeue wuttinussuonk, no pajeh hohpaheahettit wuhhogkauh, & sampoahettit ummatcheseonganoooash, kah peantamohettit wutch ahquoantamoadtuonk kah wuskeheahettit wunnamptamooonganoo kah aiskoiantamooonganoo.
Π.11.6 Sampwogquanittuonk wunnamptamwaenuog ut kenugke nukkone Testament pasukqunnuoo, kah nenanyeuoo ut wame yeush natwontamooongash nashpe wussampweseonk wunnamptamwaenuog ut kenugke wuske Testament.
Π.12.0 Papaume Wunnaumonakonittuonk.
Π.12.1 GOdut & wutche oowsuonk noowebe wunnaumonuh Jesus Christ enninumauau sampwesecheg Wunnaumonahkonittue monaneteaonk, ne nashpe neemunoog ogkemaonganit, kah ahtauog nanaweyeuongash & wunnegenuongash Minittoe wunneechanoh & oowesuonk ponumauoneau, & attumunumwog wunaumonakonittue Nashauanit, & chipinooe mat webesue peyaog en ketassootamooe monaneteae appuong[n?]it, & tapenumwaheoog noposinat Abba Nooshin kitteamonteanumoog, wadchanoog, quoshauehtauoog, & sasamatahwhoog nashpe nagum netatuppe nashpe wutooshimau, qut onch matta pogkenoog qut kuhkinneasukosuog en manowhuttue kesukod, & ahtauog quoshodtuongash netatuppe aynkottumauomukkeeg micheme wadchanittuonk.
Π.13.0 Papaume Wunnetupanatamooonk.
Π.13.1 NAg menuhke wehkomoog kah nompe neetuog nashpe ummoosogqueonganoo Christut ahtauog wuske metah, & wuske nashauanit kezteauonaoh; nashpe menuhkesuonk wunnuppooonganit kah omohkeonganit Christ onkoue, wunnamuhkuttee, kah howanooooe wunneetupanatamheoog; kah nashpe ne nane ummenuhkesuonk nashpe Wuttinnoowaonk & Nashauanit Christ ne appehtunkhetticheh, sontimooonk mamusse matcheseae wuhhogkuh paguatauun, kah chadchaubeyeue matchekodtantamooongash yeu matcheseae wuhhogkuh, anue kah anue noochumwehteauunash & nehtauunash, kah anue moocheke quaquakqheoog, kah menuhkheoog ut wame wadchanittue monaneteaongash ussenate wame wunnamuhkuttee wunnetupanatamwe usseongash nish netohut matta howan woh nauoh Lordoh.
Π.13.2 Yeu wunnetupanatamooonk appehtunk mamusse wosketompaut, qut yeuut pomantamooonganit matta panupheau ash nagwutteohtaash nawhutche aninnoowe askqshungish ut nishnoh [c]hippe, kah yeu wutch oomoooo nagwutteae [k]ah mat wunnohteae konkitteaattuongane mat[t]ompog, weyaus kodnushau nashauanitto, kah [n]ashauanit kodnushau weyausoh.
Π.13.3 Yeuut mattompog tohkonogque nagwutteohteae aninnoowonk wutch ahquompi woh moocheke sohkauau, qut onch nashpe nagwutteae aninnummoadtuonganit wunnetupanatamwahuwae menuhkesuonk Wunnashauanit Christ, neetue chippe pish maumachish sohkauau, kah yeu wutch pish ennih wunnetupanatogeeg pish neetuog ut monaneteaonk, pannuppehettinate wunnetupanatamooonk ut wabesuongane qushaonganit God.
Π.14.0 Papaume wadchanittue Wunnamptamooonk.
Π.14.1 Wunnamptamoe Monaneteaonk ne nashpe Pepenauitcheeg tapenumwaheoog wunnamptamunate en wadchanonate uketeahogkounoo ne wutanakausuonk Wunnashauanittoomoh Christ, kah nonnagwutteae anakauseumoo nashpe kuhkootomwehteae Wuttinnoowaonk; ne wonk nashpe, kah nashpe aninnumoadtuonk Menuhketeausue kuhkinneasuongash, Peantamooonk, kah onkatoganash aninnumoadtuongash moocheketeauun & menuhketeauun.
Π.14.2 Yeu nashpe Wunnamptamooonk Christianuenin wunnamptam nishnoh teagq ne woshwunnumuk ut wuttinnoowaonganit, ne wunnamuhkutteyeuuk, webe wutche ummenuhkesuonk God nehenwonche yeuut keketoohkont, kah pepenooe usseen neaunak nishnoh wussukwhongane chadchaubeyeuuk ut wussukwhonganit, nooswehtauont annooteamooongash nunnukshont quogquohtoaongash, kah attumunont Manittoe quoshodtuongash wutch yeu pomantamooonk, & wutch pomantamooonk ne paomoouk. Qut negonneyeue usseongash wadchanittue Wunnamptamooonk nish attumunumunate, neemunumunate, & anwohsinnowontamunate webe Christ, wutch sampwogquanittuonk, wunneetupanatamooonk, kah micheme pomantamooonk nashpe ummenuhkesuonk monaneteae Wunnoowaonk.
Π.14.3 Yeu Wunnamptamooonk tohkonogque pepenooweyeuoo ut chippaiyeuut, kah woh noochumwi, kah menuhki, qut onch ut wuttinussin, kah wuttinnepomantamooonganit pepenooweyeuoo (neyane wame onkatoganash wadchanittue monaneteaogash) wutche wunnamptamooonk, kah nanwe monaneteaonk ahquompiyeue wunnamptamwaenuog; kah yowutche tokonogque woh moochekit nompe aiyeuuhteaumoo, kah noochumweteaumoo, qut onch maumachish pish sohkuhseumoo, kah ut monaeushpekin en attumunumunate pahkontamwe annoosuonk nashpe Christ, noh waj kutchissik, kah noh adt pakodche kezteausik noonamptamooonganun.
Π.15.0 Papaume Aiuskoiantamooonk en Pomantamooonganit kah Wadchanittuonganit.
Π.15.1 Pepenauitcheeg nag mat quinnuppenomukkuppaneeg ut ummukkiesunaout, qut tannuppomantamopaneeg ut wuttinne pomantamooongane wuttinniyeuonganit, kah yeuut wuttinninneumuhkussuog moocheke matchekodtantamoongash kah wekontamooongash, God ut ummenuhkesue wehkomuaonk wuttinnummauoh aiuskoiantamooonk en pomantamooonganit.
Π.15.2 Tokonogque matta howan wunneseit, kah matta matcheseit, kah anue wanekitcheg nashpe asookekodteamooe menuhkesuonk wutanninooonganooout nish apehtunkquog, kah qutchuae menuhkesuonk woh penuhshaog en mishe matcheseongash, kah musquantamhuaongash, qut onch God ut Monaneteae Wunnoowaonk kitteamonteanitteae quagwashwehtam, ne Wunnamptogeeg matchesehettit, kah penushahettit, woh wuskeheoog nashpe aiuskoiantamooonk en Wadchanittinnate.
Π.15.3 Yeu wadchanittue Aiuskoiantamooonk wunnaunchemokae Monaneteaonganeuoo, ne nashpe wosketomp waamattamwaheau nashpe wunnetupantamwe Nashauanit papaume ummishe kah woskehuwae matcheseonk, kah hohpaheau wuhhogkuh nashpe Wunnamptamooonk ut Christut,nashpe Manittooe neuwantamooonk, & sekeneamooonk, kah nehchanumau wuhhogkuh, wutche peantamauont ahquoantamoadtuonk & monaneteae menuhkesuonk, kah kodtantam kah menehteanittam nashpe Nashauanittue aninnumoadtuonk pomushonate ut anaquabit God en wame wekontamunate ut wame teanteaguassinish.
Π.15.4 Neyane Aiuskoiantamooonk woh nagwutteayeuoo nashpe mamusse nuppomantamooonganunnonut waj ennomai wuhhogkat nuppooonk, kah qutchuaongash yeu wuhhogkat nuppooonk, neyane noswehtamooonganeuoo nishnoh wosketomp nanasiyeue aiyuskoiantammunate wunnanasiyeue wahteaue matcheseongash.
Π.15.5 Neonagk aninnumoadtuonk ne God quagwashwehtam nashpe Christ ut monaneteae wunnoowaonk, wutche pohquohwhunonate Wunnamptoggeeg en wadchanittuonk, ne tokonogque mat matcheseonk peasinninnoo, qut tumhouwomoo awakompanaonk, qut onch matta matcheseonk anue missi paudtau[un]nate awakompanaonk nag wunnamuhkuttee aiuskoiantamohettit, kah yeu wutch ayimmooooash nagwutteae kuhkootomoadtin aiuskoiantamooonk ne anue quenauhuagk.
Π.16.0 Papaume Wunnanakausuongash.
Π.16.1 Wunnanakausuongash webe yeush nish God annooteamutchish ut wunneetupanatamwe wuttinnoowaonganit, kah matta yeush nish namehteamukish asuh mishkomukish nashpe wosketompaog nashpe pogkinnumoe kissoppitteae kodtantamooonk, asuh nashpe nishnoh adtohtoonk wunne kodtantamooongash.
Π.16.2 Yeush wunnanakausuongash usseenash noswehtamunate Manittooe annooteamooongash nish meechummuongash, kah kuhkinneasuongash wunnamuhkuttee kah pomantamooe wunnamptamooonk, kah yeush nashpe wunnamptoggeeg woshwunnumauoog wuttabuttantamooonganoo, menuhkheoog uppahkontamwe annoosuonganoo, wekkekonittuog oowemattittuonganoo, sohsumwaheoog oonaunchemookae sampooaonk, kah kuphamauaog wuttoonooash aiyeukonukqhetticheh, kah sohsumoounnaog God, noh ukkezteauoh nashpe Christ en wunnakausuongash, onk ahtauhettit wunneetupanatamwe meechumuongash woh ahtauog wohkukquoshik micheme pomantamooonk.
Π.16.3 Wunnamptoggeeg tapenumwaheoog ussenat wunnanakausuoṇgash, matta toh hen wutch nehenwonche nagumau, qut mamusseyeue wutch Wunnashauanittoomoh Christ. Kah onk woh tapenumwaheoog wunneusseenate chonchippe monaneteaongash nish mahche attumunumhettupash usseae menuhkesuonk wutch yeu nane Nashauanit quenauhuagk anakausuwehtauonate wehkontamunate kah usseenat[e], neaunak wunne Manitoe tapeneamooonk. Qut onch yeu wutch matta woh nanompanusseog onatuh matta anonoog ussenat nishnoh wunnoswehtamooonk, qut webe nashpe wogkauanittamooonk Manittoe Ṇashauanit, qut woh menehteanittamwog wogkouanittamunat Manittooe monaneteaonk ne appetunkqhettit.
Π.16.4 Nag ahtauhettit nashpe wunnoswehtamooonganoo anue mohsakish noswehtamoe chippaiyeuash nish nishnoh missinnin woh ahtou yeuut pomantamooonganit, noonenumwog moocheke ussenate onk ne God anooteamit, nux nootonumwog ussenate yeush wunnoswehtamooongash nish God anoononcheh.
Π.16.5 Nunnoonenumumun nashpe noonanakausuonganunonash tumhouonate ahquoantamoadtuonk matcheseonk kah micheme pomantamooonk wutch wunnutcheganit God, newaj ne mohsag chippinumooonk ut nashaue nutanakausuonganunonash, & sohsumooonk ne paomoouk; kah mat wohkukquoshik naosukkoadtuonk ne nashaue nenawun, kah God noh nunnoonenumumun wutchaiyeuwononate nashpe noonanakausuonganunnonash, asuh taphumunate wutch nukkone matcheseae nutinontaquawhutteaonganunonash, qut usseog wame woh ne aseog nutusseemun webe nunnoswehtamooonganun mat toh unnompamukqussue wuttinninneumeneunk. Kah newaj nutanakausuonganunnonash webe wunnegenash, newaj oomooooash wutch Wunnashauanitoomoh God, kah neane nashpe nenauun usseenash nishketeauunash, kah kenukkinumunash nashpe monatask noochumwesuongash, kah mat panuphettuongash, noonenumooooash neepauunate anaquohtag wussampweseonk Manittooe wussittumooongash.
Π.16.6 Qut Wunamptogeeg tapeneunkqussuog nashpe Christ, kah oonanakausuonganoooash wuttapeneamunash, kah tokonogque yeuut pomantamooonganit matta wutchimmomukkeeg, qut sampweseae auskomoog nashpe God, qut onch tapeneam moninneauonate ut Wunnauomonu, kah attumunnonate kah onkquatauonate ne pahkeyeuuk, tohkonogque monatash noochumwesuongash, kah mat panuphettuongash weechauwutteumooash.
Π.16.7 Wutanakausuongash mat quinnuppekompauitcheg tohkonogque wutche wutteagwenooooonk woh anoonomukish nashpe God, kah woh oonompatamunaoash kah onkatoggeeg: qut onch newaj mat oomoomunooash wutche metahhut ne pahketeauun nashpe wuttinnoowao[ð], kah matta usseeunash ut sampwe enniyeu[onk] neaunak Wuttinnoowaonk, asuh en samp[w]i natwontamooonganit, ne wussohsumooonk God, yowutche matchittash, kah matta tapenunkquodtinnooash God, kah matta wuttapenumwahikkoounash wosketompaog attumunumunate Monaneteaonk wutch Godut; qut yeush anakausuongash matta usseenate, yeu anue matchit, kah matta oosikkitteahikkooun God.
Π.17.0 Papaume nagwutteaeyeuooonk Wunnetupanatamweyeuitch[e]eg.
Π.17.1 Yeuuh God attumunoncheh ut womonegane Wunnaumonuh, & menuhkesue weh[k]omoncheh kah wunneetupanatamwaheoncheh nashpe Wunnashauanittoomoh, matta woh mamusseyeue asuh wohkukquoshinnooe penushaog wutche monaneteae wuttinniyeuonk, qut wunnamuhkuttee pish nagwutteaeyeuooog kah micheme wadchanoog.
Π.17.2 Yeu nagwutteaeyeuooonk Wunneetupanatamweyeuitcheg matta oomoounoo wutche nehenwonche nanowe wuttenantamoo[o]ng[an]i[t] ut wutch matta uhhosueyeuooonk pepenum[ð] Kesantamooonk, wutche nanoue & mat ohosue womonittuonk God Wuttooshimau wutche ummenuhkesuonk wuttumhowaonk kah peantam[w]anshehteaonk Christ, kah mos[...?]
Π.17.3 Kah tohkonogque woh momanch penushaog en mogke matcheseongash nashpe Mattanittue kah muttaohke qutchuaongash, kah anninnooe ummenuhkesuonk ne appehtunkqhettit, kah newaj matta auwahteaog oowadchanuae annnumoadtuongash, kah yeush ut matcheseongash wutch nawhutche ahquompi woh appuog, nish nashpe nookinnumauaog wuhogkauh musquantamooonk God, kah noowanittamwaheaog ooneetupanatamwe Wunnashauanittoomoh, kah pewehteauog monanumaonganoooash kah tapheaonganoooash, kah menuhketeahhaheoog & noochumwetahwhoog oosittumwuttahhaonganoooash asuh ummequontamwutteahaonganoooash, kah woskeheoog, kah wuttamanatamwaheoog onkatoggeeg, kah nookinnumauaog wuhhogkauh muttaohke oosittumooongash, qut onch wadchanoog, kah pish wadchanoog nashpe ummenuhkesuonk God, nashpe wunnamptamooonk en wadchanittuonganit. 
Π.18.0 Papaume Pahkontamoe anoosuonk Monaneteank kah Wadchanittuonk.
Π.18.1 Tohkonogque ahquompiyeue wunnamptoggeeg, kah onkatoggeeg mat nompe neekitcheg woh tahnooche asookekommaog wuhhogkauh nashpe pannoowae annoosuongash, & weyausue natwontamooongash papaume wutahtauonganoo Manittooe oowomoausuonk, kah wadchanittue wuttinniyeuonk, ne wutanoosuonk pish paguadtauun; qut onch nag wunnamuhkutteyeue wunnamptamohettit ut Lord Jesus, kah pahketeahae womonahettit, kah kodpomushahettit ut wame wunnegen ummehquontamwutteahaonganit ut anaquabit, woh yeuut pomantamooonganit attumunoog pahkontamwe annoosuonk papaume wuttahtauonganoo monaneteae wuttinniyeuonk, kah woh miskouanatamwog ut anoosuonganit wussohsumooonk God, kah ne anoosuonk mat wutakodchuwahikkoounneau.
Π.18.2 Yeu wunnamuhkutteyeuuk matta tahnooche pah paquadcheyeue nupweshassooaonganinnoo aiyimuk nashpe asookekodteamooe anoosuonk, qut mat asookekodteamooe pahontamwe wunnamptamooe annoosuonganuoo, ne oomoooo wutche oosqheonk kah sampweseonk Christ, woshwunnumuk ut oonaunchemookae wuttinnoowaonk, kah wutche ennometahae wauwako[?]onk yeush monaneteaongash nish en Manittoe quoshodtuongash kezteaumukish, kah wutche pahke wauwaonk Wunnashauanittoomoh God, ne pohquttuk Noonaumonakonitteaonganun, uttiyeu nashpe metah anue moocheke hohpateauun, kah wunneetupanatamwahteauun.
Π.18.3 Yeu matta asookekodteamooe pahkontamwe annoosuonk matta tatuppeyeuewutchiinnoo en wutteagqunnooooonganit Wunnamptamooonk, qut wunnamuhkuttee wunnamptamwaen woh sepe pahtussu, kah woh nogkushkom mishe unkqueneunkquokish asquam yeu attumunumook, qut onch tapenumwaheont nashpe Nashauanit wahteauunate teanteaguassinish nanowe enninnumauomukish wutch Godut, yeu pahkontamwe anoosuonk woh attumunumun nashpe sampwi auwahteaouk nanwe aninnumoadtuongash, ne tohut Manittooe oowoshwunnumooongash, kah yowutche noswehtamooonganuoo nishnoh missinnin menuhke ussenate oowehkomoowaonk, kah uppepenamooonk, onk ne nashpe wuttah woh misheteauun ut wunnohteaonk, kah miskouanatamooonk wunneetupanatamwe Nashauanit, ut womonittuonk kah tabuttantamooonk en Godut, kah ut menuhkesuonk kah taphettuonk, ut oonanchemookae noswehtamooongash nish nanahsiyeue meechumuonganuooash pahkontamwe annoosuonk, ne matta unnanumooun tahnooche pomantamunate.
Π.18.4 Pahkontamwe annoosuonk ne wunnamuhkuttee wunnamptogeek ahtauog papaume oowadchanaonganoo woh moocheke chippee nunnukshadtauun, pewehteauun, & papamshadtauun, neane nashpe mat nanawontamwe nanawehtinnate, asuh nashpe uppenushaonganoo ut nawhutche nanasiyeue matcheseonk, ne noochumwehtahamoooo mehquontamwutteahaonk, kah neuantamwaheau Wunnashauanittoomoh God, asuh nashpe nawhutche tiadche, kah ahchue Qutchuwaonk asuh nashpe amauunumooonk wequaiyeue Lordeue wuttinussuonk, ne nashpe quashoncheeg God pomshaog pohkenahtu, kah matta wequaiyeumooog, qut matta wameyeue quenauhikkooog Manittooe ooskanneem, Wunnamptamoe pomantamoonk, ne womoausuonk Christ, kah weemattineunk, ne pahketeahaonk, & mehquontamwutteahae noswehtamooonk, yeush wutch nashpe Nashauanittue wutanakausuonk yeu pahkontamwe annoosuonk woh wonk pomantamwahteauun; kah uttiyeush nashpe ahquompiyeue wadchanoog wutch mat-annooseinnate.
Π.19.0 Papaume Manittooe Naumatuonk.
Π.19.1 God enninnumauop Adam nanowe noswehtamooe Naumatuonk ne wussukwhosu ut wuttahhut, kah nanassiyeue annooteamooonk mat meechuinnate mehtukque meechummuonkwahteaumuk wanegik kah machuk, neane anakausuongane Wunnoowaonk, yeu nashpe annooteamoo God kishpissue Adam kah wame wuttinneetuonk howanooooe, mamuseyeue, piuhsuke, kah nagwutteae noswehtamunate, kah quoshomop pomantamooonk noswehtamohettit kah ukquogquohtomuh nuppooonk pohqunnumhettit yeu naumatuonk, kah tapenumwaheau yeu ussenate.
Π.19.2 Yeu Naumatuonk neaneyeuwe wussukwhosu ut wosketompae wuttahut nagwutteohteau mache wosketompae penushaonk piuhsuke kah sampweseae kuhkuhheeg, kah ompetak nashpe God magun ut Sinaie wadchuut, ut piogquttash annooteamooongash, kah wussukwhosu ut neesinash Tablesash; negonne yauunash Annooteamooongash kukkuhkootomunkqunanonash nunnoswehtamooonganun en nogque Godut, kah onkatogge nequtta tahshinash nunnoswehtamooonganun en nogque wosketompaut.
Π.19.3 God matta webe enninnumauop yeu Naumatuonk ne hettamuk mat osoowunnamooe asuh Moral Naumatuonk, qut onch tapeneam enninnumauonate Israelle missinninnuog neane nootowekooe moeuwehkomunk Ceremonialle asuh osoowunnamooe Naumatuongash, nish woshwunnumunkqueagish monatash kuhkinneasue, kah wowossumooe Kuhkoowaongash kuhkinneasuonganeuooash Christ, Ummonaneteaongash Wutusseongash, Wuttamehpunaongash, kah wunnegenuongash peaonukqueagish wutch Christ, kah woshwunnumunkqueagish monatash kuhkootomuhteaongash papaume mat osowunnamooe asuh Moralle noswehtamooongash; Wame nish Ceremonialle asuh osowunnamoe Naumatuongash annooteamooongash webe no pajeh wusketeaongane ahquompiyeuoout pohqunnumunash, & amaunumunash nashpe Christ wunnamuhkuttee Messiah, kah webeyeue Naumatuonganehteaenin, noh attumunuk menuhkesuok wutch Wutooshimau yeu wutch natwongamooonganit.
Π.19.4 Yeu wonk enninnummauop monatash oosittumooe Naumatuongash, nish moae amaunumunash nashpe wuttinniyeuonk yeug missinninnuog, kah mat annooteamooe kishpissinnooash nishnoh howan nashpe ukkuhquttumooe menuhkesuonk, qut webe wunnanwe sampweusseonganoo nagwutteahteau wutch mat osowunnumoe asuh Moralle kuhkooktomuhteaonk.
Π.19.5 Mat osowunnumooe asuh Moralle Naumatuonk nagwutteae annooteamooe kishpissu wame, matta wonkatogeg, qut nehenwonche sampwogquenumitcheg yeu noswehtamunate, kah ne matta webe wutche wutteagweyeuooonk na ohtagk, qut onch wutche Ummenuhkesuonk God noh wame kezteunk, noh yeu ayik Naumatuonk, Kah Christ ut wunaunchemonkae wuttinnoowaonk matta wutamaunnumooun, qut moocheke menuhketeauun yeu annooteamooe kishkpissuonk.
Π.19.6 Tohkonogque wunnamuhkuttee Wunnamptoggeeg mat agwoppehheoog Naumatuonk neane anakausuongane Wunnoowaonk kah yeu nashpe matta sampweneheoog asuh awakompanaheoog, qut onch moocheke oonenehikqunneau kah onkatoggeeg, nanahsiyeue, newaj neane pomantamooe kuhkuhheeg oowahteauwahikqunneau papaume wuttenantamooonk God, kah wunnoswehtamooonganoo kah ukkuhkootamunkqunneau, kah ukkishpinukquneau pomushonate neaunak wuttenantamooonk God, kah oowoshwunnumunkqunneau matcheseae, nishkeneunkqussuongash wuttinnepomantamooonganooout wuttahhoowout, kah wuttinniyeuonganooout, kah yeu nashpe ennih natootamauahettit nehenwonche wuhhogkauh, woh attumunumwog nano moocheke wunnomwahettuonk papaume matcheseonk, wuttahohpooonk wutch matcheseonk kah sekeneamuonk aiyeukone matcheseonk kah anue pahke naumooonk ukquenauhikooonganoo Christoh, kah wunnegenuooonk Christue wunnoswehtamooonk kah netatuppe oonenehikqunneau wuttattanumunate wutanninnooonganooash, newaj yeu naumatuonk quehtehteaumoo matcheseonk, kah ukquogquohtoaongash yeu nauma[t]uonk nahtehteaumooash wuttumh[o]uaongash ummatcheseonganoooash, kah chaque onkapunnaongash woh natawompatamwog yeuut pomantamooonganit wutche ummatcheseonganoooash tohkonogque chippinninnuwaheoog wutche mattanittuonk ne quogquohtoadt Naumatuonk, Naumatuoṇgane quoshodtuongash netatuppe natehteaumooash manittooe wuttapeneamooonk noswehtamooonk, kah chagwe wunnanittuongash woh annoosuog ussehettit, tohkonogque yeush wunnanittuongash mat wutunnontukquohamoounash wutche Naumatuonk neane anakausuongane Wunnoowaonk; Kah tohkonohque Naumatuonk menehteanittamwaheau wosketompaog wunesenate, kah mishanehh[ð] ussenate matcheseonk, qut wosketomp wunneseit kah ahqueteau matchesenate, yeu matta pohquttummoomunoo wosketomp agwoppehteau Naumatuonk, kah matta agwoppehteau Monaneteaonk.
Π.19.7 Negonne keketookontamugkish Naumatuongane auwahteaongash mat aiyeukontamooash wunnaunchemookae monaneteaonk, qut yeu nashpe wekonne weetoowottoomooash, Wunnashauanittoomoh Christ sohkauont, kah tapenumwaheont wosketompae wuttenantamooonk nanowe kah wekontame ussenate ne wuttenantamooonk God woshwunnumuk ut Naumatuonganit annooteamoo ussenate.
Π.20.0 Papaume Wunnaunchemookaonk, kah papaume mishekishkoiyeue wunnaunchemookae Monaneteaonk
Π.20.1 Anakausuongane Wunnoowaonk pohquenumun nashpe matcheseonk, mo matta wutchayeuonganunnoo en pomantamunate; Qut God tapeneam enninnummauunate Pepenauitcheg quoshodtuonk papaume Chirst Mittamwossisse ooskanneem, wutche anninnumoadtinnate wehkomonaout, kah aiyimauonaout wunnamptamooonk, & aiuskoiantamoook. Yeuut quoshodtuonganit Wunnaunchemookaonk wutche wutteagweyeuooonk woshwunnumauonaop, kah yeu nashpe tapenummoooo wutche quinuppeonk, kah wadchanittuonk matcheseaenuog.
Π.20.2 Yeu quoshodtuonk papaume Christ & wadchanittuonk nashpe nagum, webe woshwunnumuk ut kah nashpe Wuttinnoowaonk God. Kezteau kah nanawontamooe anakausuongash nashpe wuttinne pomantamooongane wequai, matta woshwunnummoomunooash Christ, asuh Mananeteaonk nashpe nagum, matchaog, matta ne nanwe asuh pohkinnumooe enniyeuonganit, anue ogguhse wosketompaog mat ahtauoogeeg woshwunnumooonk papaume Christ, nashpe Wunnaunchemokae quoshodtuonk, tapenumwaheoog nashpe wuttinne pomantamooongane wequai ahtauunate wadchanittue Wunnamptamooonk kah aiuskoiantamooonk.
Π.20.3 Wunnaunchemokae woshwunnumauaonk moochekit nompe kah moocheke chippee matcheseaenuog woshwunnumuk, nashpe quoshodtuongane kah Annooteamooe ko[o]tnehteaonk wutche noswehtamooonk yeuut annoonittimmuk, natwontamog wutohtimoneash, kah missinninnuog nah Wunnaunchemokaonk God oowoshwunnumauau, yeu webe wutch son[t]imooe wuttenantamooonk kah wunnegenue wuttapeneamooonk God, kah matta toh hen kishpissue quoshautooun wunnegenue auwahteauunnate wosketompae wuttinnepomantamooongane tapenumooongash; nashpe menuhkesuok wuttinnepomantamooongane wequai ne tohhut Wunnaunchemookaonk attumunumk; tohkonogque matta howan auwahteauoop asuh tapenum wame auwahkonate nehenwonche wuttinnepomantamooongane tapenumooongash, kah newaj Wunnaun[c]hemookae kuhkootomoadtin ut wame ohontseongash enninnumoadtinnape missinninnuog kah wutohtimoinneash ne wehque Wunnaunchemookae misseken, asuh nattauadt ut mishe eianeyeuuk neaunak kogkohqutteamooonk Manittooe wuttena[n]tamooonk.
Π.20.4 Tohkonogque Wunnaunchemokaonk ne webe woeskecheyeue anninnumoadtuonganuoo wahteauwahteauwonate Christ, kah wadchanittue Monaneteaongash, kah yeu wutch anue muttae tapenummoomoo, qut onch ne wosketompaog napukkeeg ut matchenehuwaonganit woh nompe neetuog, asuh pomantamwaheoog, quenahikquog menuhkesue, kah sohkausue anakausuonk wunneetupanatamwe Nashauanit ut mamusse ukketeahogkou wutche kezheonaout wuske nashauanittue pomantamooonk, netohut wame onkatogish anninnumoadtuongash mat tapenummoomunnooash quinnuppenonaout en Godut.
Π.21.0 Papaume Christianue Chippinnuooonk, kah papaume Mehquontamwutt[e]ahae Chippinnuooonk.
Π.21.1 WUtchippinnuooonk ne Christ tapewhuk wutche Wunnamptamwaenuog wutchayeumoo ut wutchippinnuonganoo kesukkoadtamwe matcheseonk, awakompanae musquantamooonk God, menuhkeseue, kah mattanittue Naumatuonk, kah ut pohquohwhunnaonganoo wutche yeu matcheseae muttaok; missinnooooonk en Mattnnittuut, menuhkesuonk matcheseonk; wutche machuk onkapunnaongash, wutche wabesuonk, kah wutchohhuwaonk nuppooonk, wutche sohkausuonk weenohke, kah micheme awakompanaonk, kah wonk ut wunnanowe peyaonaonganoo God kah wunnoswehtauaonganoo, matta wutch missinnooe wabesuonk, qut wutch mukkiesue womonaonk, kah wekontamwe unnanetamooonk: Wame yeush wutchiyeumooash wunnamptamwachuog ut agwe Naumatuonganit wutche wutteagweyeuooonganoo, Qut ut agwe Wuske Testament Christiannue chippinnuooonk anue moocheke mishehteauun, ut wutchippinninnuooonganoo wutche Yoke Ceremonialle asuh osoowunnumooe Naumatuonk, kah wutche mamusse naumatue chadchaubenumooe usseonk Monaneteae Wunnoowaonk, uttiyeu Jewse Moeuwehkomunk agwoppehheonk, kah ut anue missi kah mat qussee pyeaonaonk en Monaneteae appuonganit, kah ut anue missiyeue ahtoongash nanowe Wunnashauanittoomoh God, onk wunnamptamwaenuog ut agwe Naumatuonk nonagwutteae ahtauopanneg.
Π.21.2 God noh webe Lordoooo Mequontamwutteahaonk kah chippinnuwaheau mehquantamwutteahaonk wutch wosketompae kuhkootomwehteaonk, kah annooteamooongash, uttiyeuash aiyeuuhkontamooooash Wuttinnoowaonk God nishnoh ut teague enniyeuonk, asuh mat ut wuttinnoowaonk: Kah yeu wutch ennih wosketompaog mehquontamwutteahae wunnamptamohettit neonagish kuhkootomwehteaongash, asuh noswehtamohettit neonagish annooteamooongash, wunnassootamwog wunnamuhkuttee mehquontam wutteahae chippinninnuooonk kah anooteamunate mat wahteaue wu[n]tamptamooonk kah mamusseyeue pogkinumooe noswehtamooonk yeu pagwadtauunate matta webe mehquontamwutteahae chippinninnuooonk, qut onch ennomaiyeuonk.
Π.21.3 Nag woskeche nogqussitcheeg Christiannue chippinninnuooonk ussehettit nishnoh matcheseonk, asuh wekontamohettit nishnoh matchekodtantamoonk, nag kepuhteaog negonneyeue achuwontamooonk Wuunaunchemokae Monaneteaonk en nehenwonche paguanuonganuout, kah mamusseyeue paguanuog ennomai Christianinnue chippinninnuooonk ne nuppohwhunnitteamun wutch wunnutcheganit nummatwomunnonog mat woh wabesue noowowussummomun God ut wunneetupanatamooonk, kah sampweseonk ut anaquabit wame nukkesukodtumunnonash nesahke pomantamog.
Π.22.0 Papaume Manittoowompae Wowussummuaonk, kah papaume Sabbath dayik.
Π.22.1 Wuttinnepomantamooongane wequai wahteauwahuwomoo na Godoooo, noh Lordoooo, kah Sontimoooo, ut kenugke wame kah noh sampwesu wunneetu kah wunnenehuwaenuoo wame, kah yowutche yeu wosketompae wun[n]oswetamooonk, qushonate, womononate, waeenomonate, peantamauonate, pabahtanumonate, & wowussumonate nashpe mamusse metahhut, kah mamusse ke[te]ahogkounit, kah nashpe wame menuhkesuonganit. Qut wekontamwe enniyeuonk wowussumonate God ne annooteamit nashpe nehenwoṇche nagum, kah tatuppeyeue kuhquttuk nashpe wunnehenwonche wahteauwahuwaonk wuttenantamooonk, onk wosketompaog matta woh wowussumaooog neaunak nehenwonche wuttenantamooonganoo, asuh wutassootue mequontamooonganoo, asuh mattannittue qutchuwaongash, ut agwe nishnoh nogqussue ogqueneunkquss[u?]ongash, asuh nishnoh wonkatuk enniyeuonk matta annoonitteumuk ut wunnetupanatamwe wussukwhonganit.
Π.22.2 Woh Manittoowompae noowowussumomun God, Wutooshimau, Wunnaumoniin, kah wunneetupanatamwe Nashauanit, kah webe nagum, matta Angelsog, wunneetupanatogeeg, asuh nishnoh onkatoggeeg oowaasineeg, kah mahche wosketompae penushaonk matta woh noowussumomun God netohhut Wunnohteahawaenin, kah matta ut Wunnohteahettuonk nishnoh onkatogk, qut Christ webe.
Π.22.3 Peantamooonk nashpe tabuttantamooonk, ne pasuk nanahsiyeue chippe wuttinnepomantamooongane wowussumuaonk, kah nashpe God annooteamit wutche wame missinninnuog, qut onch woh tapeneammuk, woh peantamwog ut oowesuonganit Wunnaumoniin, nashpe anninnummoadtuonk wunneetupanatamwe Nashauanit, neaunak wuttenantamooonk God, naspe wohwohtamoonk, qushaonk, hohpooonk, kisopetteahaonk, wunnamptamooonk, womonittuonk, kah nagwutteahteaonk, kah peantamohettit weeche onkatoggeeg ut wahteaue unnontowaonganit.
Π.22.4 Peantamooonk woh aiyimun wutch wame wunneegenue naumatue teanteaguassinish, kah wutche wame eiyane missinninnuog pomantoggeeg, asuh woh ompetak pomantoggeeg, qut matta wutch napukkeeg asuh yeug uttiyeug papaume woh noowaheomun matchesepanneg en nuppooonganit.
Π.22.5 Ogketeamooonk wunnetupanatamwe wussukwhonganit, Kuhkootomoadtuonk kah wuttinnoowaonk God, kotohomaonk Psalmsash, kah wonk manittoowompae usseonk Kitchissumooonk, kah Lordooe Mishadtuppooonk, wame yeush chippiyeuash manittoowompae wowussummaonk God, kah woh usseenash en noswehtauonat God, nashpe wohwohtamooonk, wunnamptamooonk, wabesuonk, kah manittooe qushaonk. Qushae Hohpooongash nashpe Mat-meetsuongash, kah Tabuttantamooonk ut nanahsiyeue ahquompiyeuash, woh moochekit nompe auwahteaunash, ut wunnetupanatamwe kah manittoowompae enniyeuonk.
Π.22.6 Peantamooonk, asuh nishnoh wonkatog chippe manittoowompae Wowussummuwaonk yeuyeu ut agwe wunnaunchemookaonk matta kishpissinnoo nishnoh en aiyeuonganit, asuh anue moocheke tapehikkooun God, newaj usseen asuh yeuut, asuh ut onkatog aiyeuonganit, asuh newaj sampwashanum nogque en yeu, asuh wonkatog aiyeuonganit: Qut God woh nashauanittue kah wunnamuhkuttee wowossumon nishnoh ut aiyeuonganit matta webe kesukodae nishnoh ut, chachashiyeuonganit, kah kemeyeue nashpe nishnoh missinnin, qut onch anue quoshae ut miyaeu Mukkinneongash, nish matta woh mattoh hen tuppanatamwe, asuh unnantamwae sekeneamoomunooash asuh ahquanumoomunooash; God wehkomont naen nashpe wuttinnoowaonk, asuh nashpe wunnanawontamooonk.
Π.22.7 Neyane nanweyeue neaun[a]k wuttinnepomantamooongane naumatuonk nawhutche ahquompi nashpe Manittooe annooteamooonk woh chippe ponamun wutch wowussumonate God, tatuppeyeue nashpe wuttinnowaonk God ut ponamooe mat osowunnumoe kah nagwutteohteae annooteamooonk kishpinnont wame missinninnuog ut wame ahontseongash nanahsiyeue annooteamit pasuk kesukod wutche nishnoh nesausuk tashinash kesukodtash wutche Wussabbatoom, ne woh wunneetupanatamwe nanawehteamuk, ne mo maumachish kesukod nishnoh weekoout wutche kezteausik Muttaok en wutomohkeonganit Christ; kah wutch wutomohkeonganit Christ mo oosowunnmun en negonne kesukod nishnoh weekoout ne ut wunneetupanatamwe wussukwhonganit hettamuk Lordue Kesukod, kah mo nagwutteohteau no majeh wuhkukquoshik Muttaok neane Christiane Sabbath, nanawehteamuk maumachish Kesukod nishnoh weekoout mahche amaunumuk.
Π.22.8 Neit missinninnuog wunneetupanatamwe nanawehteaog yeu Wussabbatoom en Lordut, sampweseae quagwashwehtamohettit wuttahhoooash, kah negonnae wunnohtouhettit uppissaiyeuonganoooash, matta webe nanawehteauog wunneetupanatamwe anwohsinnooonk qunnikesuk wutche wame nehenwonche wutanakausuonganoooash, ukkuttooonganoooash, & wuttenantamooonganoooash papaume ummuttaohke uppissaiyeuonganoooash kah uppompooonganoooash, qut onch auwahteaog mamusse ahquompi ut moyaeu kah kemeyeue wowussummuwae peantamweseongash, kah ut quenauhikkooe kah monaneteae anakausuongash.
Π.23.0 Papaume wunnegonnue naumatue Chadchekeyeuaongash kah chadchekeyeuae Quoshaumuaongash.
Π.23.1 WUnnegenue Naumatue Chadchekeyeuwaonk chippiyeuoo manittowompae Wowussumuaonk, uttiyeu howane chadchekeimont ut wunnomayeuonganit, sampweseonganit, kah wussittumooonganit, quoshoae wehkomau God wauwonate ne anoowadt, asuh quoshauadt, kah wussumonate neaunak wunnomwayeuonganit, asuh pannoowaonk ne chadchekeyeuadt. 
Π.23.2 Wosketompaog woh chadchekeyeuaog webe nashpe oowesuonk God, kah chadchekeyeuwahettit woh auwaheaog oowesuonk God nashpe wame wunnetupanatamwe qushaonk kah wabesuonk; Yowutche tahnoocheyeue asuh mat-natwontamooe chadchekeyeuonate nashpe ne sohsumooe kah unkquenunkqussue oowesuonk, asuh chadchekeyeuwonate nishnohut wuttinniyeuonk nashpe nishnoh wonkatog teagq ne ahche matchit, kah jishanumukquodt: qut onch ut missiyeue pissaumatuongash asuh pissaiyeuongash Chadchekeyeuoank tapeneammun nashpe Wuttinnoowaonk God ut agwe Wuske Testament neane agwe Nukkone Testament, kah wosketompaog wehkomitcheg naumatue chadchekeyeuwaonk nashpe naumatue nanawunnoowaonk ut neonagish pissaumatuongash woh chadchekeyeuwaog.
Π.23.3 Howan Chadchekeimont neaunak manittoe wussukwhongane sampwunnumooonk woh metahhoowae natwontam missukkenooonk yeu anue quihtamwe usseonk, kah naut monteagq wauwonate qut ne pakodche wunnamptam wunnamuhkutteyeuoo, kah matta howan kishpinnoou wuhhogkauh nishnoh teag ussenate, qut webe ne wunnegenuoo kah sampwiyeuoo, kah ne wunnamptam ne ennih, kah ne tapenum kah kesantam ussenate. Qut onch ahche matchit sekeneamunate Chadchekeyeuaonk papaume nishnoh wunnegenue kah sampwiyeue teag, nahnaunne naumatue nanawunnoowaonk wehkomont ne ussenate.
Π.23.4 Howan Chadchekeimont woh chadchekeyeuwau neaunak pahke kah nanwe wahteaue nauwuttammooonk wuttinnoowaongash, netohut wuttenantamwe attittumooonk. Chadchekeyeuwaonk matta kishpinnoou howan matchesenate, qut howan chadchekeimont ut nishnoh teagq matta matchit, kishpissu ussenate, tohkonogque en nehenwonche oowoskhikqunat, kah chadchekeyeuaonk matta woh pohqunnumooun tokonogque aiyimuk weeche mat wunnamptoggeeg neaunak wusskwhongane wunnomwayeuonk, asuh weche mo wunamptamunegeh.
Π.23.5 Chadchekeyeue quoshaumaonk matta woh aiyimmooun en nishnoh oowaas, qut webe en Godut kah tatuppeyeuoo quoshomauae chadchekeyeuaonk, kah woh aiyimun nashpe tatuppeyeue manittoowompae nanawontamooonk, kah pakodche ussen nashpe tatuppeyeue wunnomwaeyeuonk.
Π.23.6 Antechristiannue Chadchekeyeue quoshaumuaongash papaume nagwutteae, kekompae pomantamooonk, sampooae kuttumungeyeuooonk, kah kuhkuhhegane noswehtamooonk, matta anue missiyeue chippiyeuooash anue qunnunkqui pakodche wunnegenuooonk, qut webe mat annooteamooe kah matcheseae ahpehheonooash uttiyeush ut Christiaenin matta woh pittahwhau wuhhogkuh.
Π.24.0 Papaume Pissaumatue Nananuwaeninnuog.
Π.24.1 GOD anue qunnunkquiyeue Lord, kah Ketassoot wame muttaok, keihtimope pissaumatue Nananuwaeninnuog ut agwe Nagum nanawunnonate missinninnuog wutch nehenwonche wussohsumooonganit kah wutche wosketompae ooniyeuwontamunaout; Kah yeu wutch natwontamooonganit ukkenauwameaheuh nashpe togkodtegane Menuhkesuonk wadchanonate, kah wuttoomonate nag wunnesecheg, kah sasamatahwhonate matchesecheg.
Π.24.2 Naumatue wunnegenuoo Christiaeninnuog neemunnumunate kah ussenate nananuwaenue wunnanakausuonk ne adt nag wehkomomukkeeg, kah yeu wunnanakausuonk ussehettit, ne nahnaunne wunnoswehtamooonganoo menuhke nanawontamunate Manittowompooooonk, wussittumooonk, kah wunohteaonk neaunak wunnegenue Naumatuongash nishnoh aiyeuonk, kah yeush wutch natwontamooongash yeuyeu ut agwe Wuske Testament woh aiyeuuhkontamwog ne adt sampwiyeue kah quenauhikooe wehkomomukkeeg.
Π.24.3 Nag aiyeuuhkontoggeeg nishnoh naumatue menuhkesuonk, asuh naumatue menuhkesue wutusseonk nashpe woskeche nogqussuonk Christiane chippinninnuooonk aiyeuuhkontamwog wunnohtoonk God, kah woh ennomaiyeue natootomauoog, kah aiyeuhkontamauoog nashpe Moeuwehkomungane aiyashkonteamooongash, kah nashpe ummenuhkesuonk pissaumatue Nananuwaeninuog, wahteauwahuwahettit asuh menuhketeauhettit neonagish pannoowae manittoowompooongash asuh usseongash nish penooweyeuoogish wuttinne pomantamooongane wequai, asuh wunne wahteaue negonneyeuoogish Christiane Manittowompooonk, asuh papaume wunnamptamooonk wowussummuaonk asuh wosketompae pomushaonk asuh manittowompae menuhkesuonk, asuh wahteauwahuwahettit kah menuheteauhettit neonagish pannoowae manittowompooongash asuh usseongash nish ut wuttinne pomantamooonganooout, asuh ut wahteauwahuwae asuh menuhketeaue enniyeuonk, woskehteauoomooash woskecheyeue wunohteaonk, kah kuhkoowaonk ne Christ menuhketeunkup ut Ummoeuwehkomunganit. Qut onch ut neonagish chadchaboaongash papaume Wunnaunchemokae kuhkootomuhteaongash, asuh papaume Manittooe Wowussumueae enniyeuonk nish woh wunnamptamooe attummunnumunash nashpe wosketompaog kodnanawehteunkeek wunne mehquontamwutteahaonk, yeu wahteauwahuwahettit ut wunne uppomushaonganoo, kah nanawehteauhettit wunnohteae kah kuhkoowae kuhkuhheganash, matta kuhkuhheganinnoo nananuwaeninnuog wunnemunnumauonat wutchippinninnuooonganoo.
Π.24.4 Ne wunnoswehtamooonganoo missinninnuog peantamwanshonate Nananuwaenuog quehtianummonate enninnumauonate ompeteaonk, kah onkatogganash unnontukquahamooongash, noswehtamunate wame naumatue wutannooteamooonganoooash, kah mehquontamwutteahae agwopehtamunate ummenuhkesuonganoo. Mat wunnamptamooonk asuh manittowompae penooweyeuooonk matta wuttameteauooun sampwiyeue kah naumatue ummenuhkesuonk Nananuwaenuog, asuh chippinninnuwaheoun missinninnuog wutche noswehteauonaout, ne wutch wunnoswehtamooonk Moeuwehkom[u]ngane Nananuwacheg matta chippinninnuwaheoog; Anue ogguhse Antechrist ahtau menuhkesuonk wunnanawunnonate Ketassootoh asuh nananuwaenuog, asuh ukketassootamooonganoooash, asuh nishnoh howan ut kenugke ummissinninneumoh, anue moocheke ogguhse amau[n]numunate ukketassootamooonganoooash, asuh uppomantamooonganoooash, en wussumont nag matta wunnamptoggeeg neaunak wussukwhongane wunnomwayeuonganit, asuh wutch nishnoh wonkatog woskeche nogqussuonk.
Π.25.0 Papaume Weetauadtuonk.
Π.25.1 WEEtauadtuonk woh ennih ut nashaue pasuk wosketomp kah pasuk mittamwossis, kah matta naumatue wunnegeninnoo wutch nishnoh missinnin neemunonate qut webe pasuk ummittamwossin, kah wutch nishnoh mittamwossis neemunonate qut webe pasuk oowasukkiin, ut ne nan uttooche.
Π.25.2 Weetauadtuonk mo kuhquttumun wutch moae aninnumoadtuonk oowasukkiin, kah ummittamwohsin, kah wutch missinninnue misheneetuonittuonk nashpe naumatue ooskaneem, kah wutche Moeuwehkomungane misseekenooonk nashpe manittooe ooskaneem, kah wutche amaunnumunate niskeneunkqussuonk.
Π.25.3 Naumatue wunnegenuoo wame eiyane missinninnuog weetauadtinnate, tapenumoohettit wohwohtamwe wunnoowonate. Qut onch ne wunnoswehtamooonganoo Christiaeninnuog weetauadtinnate ut Lordut, kah yowuche nag sampoaog wunnamuhkutte sampweseae Manittowompoooonk matta woh weetauadteog nashpe mat wunnamptamoogeeg, Antechristiaenuog asuh waussumoncheg Nunneukontunkoh, kah nag manittoowompacheg matta ehishinnuppiseooog nashpe nag nishkeneunkqussitcheeg ut uppomantamooongaoooash, asuh menuhketeunkeeg awakompanae pannoowae Kuhkootomuhteaongash.
Π.25.4 Matta howan woh weetauwomoou yeuh God quehtehteadt weetauomonate newutche paswauwadtuog, kah yeush nishkenunkqussue weetauadtuongash matta woh naumatue wunnegenuooash nashpe wosketompae naumatuonk asuh nashpe wunnehenwonche tapontamooonganit, onk woh neese pomantamwog neane oowasukkiin kah ummittamwohsin.
Π.26.0 Papaume Ummoeuwehkomunk.
Π.26.1 WAmeyeue Moeuwehkomunk ne hettamuk Ca[t]holick Moeuwehkomunk, kah ne matta nogquodtinno, attumunummoomoo mamusse ogkemaonk Pepenauitcheg nah mahche, asuh yeuyeu, asuh ompetak pish moaiyeuog en pasukqunnu muhhog ut agwe Christ uppuhkukkoout, kah yeu Moeuwehkomunk weetauatoomoo muhhog, kah wunnumwohtoonk noh numwohtunk wame ut wame.
Π.26.2 Mamusse wosketompae wuhhog ut mamusse muttaok, sampooacheg Wunnaunchemookae wunnamptamooonk, kah noswehtamooonk en Godut neyaunak yeu wunnamptamooonk, mat kepuhteageek wunnehenwonche sampooaonganoo nashpe nishnoh Pannoowae kuhkootomuhteaongash kepuhteamukish manittoowompae quenohtag, asuh nashpe mat wunnetupanatamwe wuttinniyeuonk, nagumau kah wunneechanoouh mo, kah woh wehkomoog naumooe wameyeue asuh Catholick Moeuwehkomunk Christ, tokonogque Christ mat enninnumauau yeu Moeuwehkomunk nishnoh anakausuaenuog nananuwae nanawunonate mamusse moeuwehkomungane wuhhog.
Π.26.3 Anue pahkeyeue Moeuwehomungash ut agwe kesukqut agwoppehtamooooash kenugkiyeuonk kah pannoowae kuhkootomuhteaongash, kah nawhutche tatuppeyeue matchetoowahheoog wanneteauunate Moeuwehkomungane wuttinniyeuonganoo, kah quinnuppeaheoog en mattannittue Moeuwehkomunganash: Qut onch Christ nagwutteae ahtauup, kah pish micheme wutahtauun naumooe assootamooonk wunnamptauoncheeg, kah sampooacheg oowesuonk yeuut muttaok, no pajeh wohkukquoshik muttaok.
Π.26.4 Matta wonkatog Moeuwehkomungane Uppuhkkukkoooo qut webe Christ, kah anninnohsuenue Nohtompeantog Rome mata nishnoh ut nauwuttamooonganit Moeuwehkomungane uppuhkukkoooo, qut noh Antechrist, ne matcheseae wosketomp, paguanittue wunnaumoniin noh anue tohshinont wuhhogkuh ut Moeuwehkomunganit aiyeuuhkone Christ, kah wame neh wehkomoncheh God, neh Lord pish uppaguanuh nashpe wussohsumooe uppeyeaonk.
Π.26.5 Neane Lord ut wunnanawontamooonganit kah oowomoausuonganit nogque Ummoeuwehkomunk, ut mat wohkukquoshinnue kah waantamwe wunnaumooe nanawontamooonganit moocheke chippee qutchehheau ummoeuwehkomunk ut wame uhontseongash wutch oonaiyeuwontamunnaout wame womonukqutcheh, kah nehenwonche wussohsumooonk; tatuppeyeue neaunak ukquoshamuoaonk nutashkauwopatammumun ut maumachish kesukodtash mahche Antechristue paguanaonk, kah Jewse wehkomaonk kah mahche pohquenumooonk ummatwomog Ukketassooonganit oowomoneegane Wunnaumonuh, Moeuwehkomungash weekekonittue mishehteauunash nashpe nanowe mishehteaonk wequai kah monaneteaonk, pish ahtauog yeu ut muttaok anue chequnappooe kah wunnohteae, & sohsummooe wuttinniyeuonk, onk yeu pajeh attummunumoohettit.
Π.27.0 Papaume Wetomuaonk Wunnetupanatamweyeuitcheg.
Π.27.1 WAme wunnetupanatoggeg moosogquehheoog Jesus Christ uppuhkukooout nashpe Wunnashauanittoomoh kah wunnamptamooonk, tohkonogque yeu nashpe mat pasukqunnue howanewaheoog weeche Christ, qut ahtauog wetomuaonk ut Ummonaneteaongash, Wutonkapunaongash, Wunnuppooonganit, Wutomohkeonganit, Wussohsumooonganit, & moosogquehtoadtehhettit ut oowomoausuonk ahtauog wetomuaonk ut nishnoh pasuk monanumaongash, kah kishpissue annoonoog ussenate wame yeush pohquae, kah kemeyeue noswehtamooe usseongash nish wutchaiyeuonganuooash wutch oonaiyeuwontamunaout, ut ennometahhae kah woskecheyeue Wosketomp.
Π.27.2 Wame Wunnetupanatamweyeuitcheg annoonae kishpissuog wadchanonate wunnetupatamwe weetomuaonk ut Wowussumaonganit God, kah nashpe ussenate wame onkatoganash nashauanittue usseongash nish wadchaiyeuonganeuooash wutche ooweekekonittuonganoo, kah wonk nashpe aninnumoadtinnate ut woskecheyeue teanteaguassinish neane tapenumhettit anninnumauonate quenauanumwutcheeg. Yeu weetomuaonk tohkonogque woh na[h]nauunne usseen nashpe nagumau wame yeuh weetomukquehetticheh asuh ut chashiyeuongash, asuh ut Moeuwehkomungash, qut onch neane God enninnumauau wunnuhkomooonk woh magun wame yeug nishnoh ut aiyeuonganit wehquetumauoncheg ut oowesuonganit Lord.
Π.28.0 Papaume Sacramentseongash.
Π.28.1 SAcramentseongash wunnetupatamwe Kuhkinneasuonganoooash, kah Menuhketeasuonganuooash Monaneteae Wunnoowaonk, webe kuhquttumunash nashpe Christ, kuhkinneasuwononate kah wuttumhouaongash, kah menuhketeauunate nutchippiyeumun ut nagum, kah qushae nukkishpinnukqunnate wowussumonate God ut Christut, neaunak wuttinnoowaonk.
Π.28.2 Nishnoh ut Sacramentseonk nashauanittue wuttinniyeuonganuoo asuh Sacramentalle mosogqueonganuoo ut nashaue Kuhkinneauonk, kah [n]e kuhkinneasimuh, yeu nashpe ennih oowesuongash, wachiyeuukkish pasuk, wonkatog ogquontamauoneau.
Π.28.3 Monanumaonk ne quoshwunnumauut ut kah nashpe Sacramentseongash sampweseae auwahteauunash mat enninnumauoun nashpe nishnoh menuhkesuonk ut Wussacramentseongash kah Wussacramenseongane menuhkseuonk mat oomoounoo wutch wunnetupanatamooonk, asuh wanne kodtantamooonk noh anakausue Sacramentseongash usseen, qut wutch wutanakausuonk Nashauanit, kah Kuhquttumooe wuttinnoowaonk utiyeu nashpe nutattumunumumun kuhkoowaonk anoonont auwahteaonk Sacramentseongash, kah oonaiyeuongane quoshom[u?]aonk wame tapenumwe attumunoacheg.
Π.28.4 Webe neesinash Sacramentseongash kuhquttamunash nashpe Christ Nullordumun ut Wunnaunchemookaonk Kutchessumooonk, & Lordooe mishadtuppooonk, kah yeush matta woh anakausue ussenash nashpe nishnoh missinnin, qut webe nashpe Nohtompeantog naumatue wehkomomuk nashpe Wuttinnoowaonk.
Π.28.5 Sacramentseongash nukkone Testament natwontamog nashauanittue teagquassinish yeu nashpe kuhkinneasimukkish, kah quoshunnumukkish, wutche wutteagqueyeuooonganoo neaneyeuooash nashpe Sacramentseongash Wusku Testament.
Π.29.0 Papaume Kutchessumooonk.
Π.29.1 KUtchessumooonk ne Wusku Testamantue Sacramentseonganuoo ukkuhquttumun nashpe Jesus Christ, wutche menuhketeausue kuhkinneasuonk noh kutchessumit Monaneteae Wunnoowaonk, wunnompenaonk en Christut, nompe neetuonk, ahquontausuonk matcheseongash, kah ummagunate wuhhogkuh en Godut nashpe Jesus Christ pomshonate ut wuske pomantamooonganit; ne kuhquttumooonk nashpe ukkuhkoowaonk Christ woh nagwutteohteau ut Ummoeuwehkomunganit no pajeh wohkukquoshik muttaok.
Π.29.2 Nippe woskecheyeue teagweyeuooonganuoo ne woh auwahteamuk yeu ut Sacramentseongane kuhquttumooonk uttiyeu nashpe howane mos kutchessumomuk ut oowesuonganit Wutooshimau, kah Wunnaumoniin, kah wunneetupanatamwe Nashauanit nashpe Wunnaunchemookae Nohtompea[u]tog na ut wunnegenue naumatue wehkomumuk.
Π.29.3 Mat quenauhikkoooo puogkinnonate howan en nippe, qut Kutchessumooonk sampwi usseen nashpe quowunnumauonate, kah seahhamauonate howan nashpe nippe.
Π.29.4 Matta yeug webe usseae sampooacheg Wunnamptauonate kah noswehtauonate Christ, qut onch Ummukiesumoouh pasuk, asuh naneesu wunnamptamooe wutchetonganog woh kutchessumooog, kah yeug webe.
Π.29.5 Tohkonogque ne missi matcheseonk jishshantamunate kah mishanantamunate yeu kitchessumooe kuhquttumooonk, qut onch monanumaonk kah wadchanittuonk matta neane matta chippinnooe kishpisseog yeu kutchessummooe kuhquttumooonk; onk matta howan, matta woh nompe neetu auh wadchanau netohut; qut mat chanantamwe nawhutche nompe neetuog mat mo kutchessumitcheeg.
Π.29.6 Kutchessumooe menuhkesuonk matta kishpissinoo ne teanuk ahquompi uttiyeu ut anakausue usseen, qut onch monanittuonk ne quoshaumit, matta webe quoshwunnumauut, qut onch wunnamuhkuttee nahtinnit, & enninnumauut nashpe wunneetupanatamwe Nashauanit yeug (asuh wosketompaog asuh mukkiesog) uttiyeug ne monanittuonk wutchaiyeumoo neaunak kogkahqutteamooonk Manittooe wuttenantamooonk ut nehenwonche kuhquttumooe ahquompi.
Π.29.7 Kutchessumooonk qut webe pasukqut woh ananakausue ussemuk nishnoh howan.
Π.30.0 Papaume Lordooe Mishadtuppooonk.
Π.30.1 NUllordumun Jesus Christ ne nan nohkog wanassoomit, kuhquttumup Wussacramentseonk Wuhhogkuh kah OOsqheonk hettamuk Lordooe Mishadtuppooonk, ne woh nanawehteauun ut Ummoeuwehkomunganash no pajeh wohkukquoshik muttaok, wutche nagwutteae mehquanumaonk, kah nahtehteaonk wussephausuonk wuhhogkuh ut wunnuppooonganit, wutch menuhketeauuonk wame oonaiyeuonganash wunnamuhkuttee wunnamptoggeeg, wutch wunnashauanittue assamaong[a]noo kah wutonchekooononaout kah onko[u]e ukkishpissuonganoo wunn[ð]ehteauonaout ut wame Manittoow[o]mpae usseongash, kah wutch kishpissuonk kah kenohtohsuonk oowetomonaout kah ooweechaiyeutinnaout.
Π.30.2 Yeuut Sacramentseonk Christ matta sephausu en OOshut, & matta tohhen aiyimmoomuk nishnoh wunnamuhkuttee sephausuonk wutche ahquontausuonk matcheseonk asuh pomantoggeeg asuh napukkeeg: Qut webe mehquanumaonk ne pasukqut sephausuonk nehenwonche nagum ut pummetunka[p]unneganit pasukqut wutch wame; kah nashauanittue Magooonk wame woh ennih waenomaonk en Godut wutche yeu nan: kah yowutche Antechristue Massue sephausuonk (neane hettamuk) anue nishkeneunkquodt kah asookekodteamoooo Christue nehenwonche webeyeue Sephausuonk ne webe wunnohteahettuonganuoo wutche wame matcheseongash Pepenauitcheg. 
Π.30.3 Lord Jesus keihtimauop Wunnohtompeantoggeh yeuut Kuhkoowaonk wahteauwahuwona[?]e Ukkuhkoowae wuttinnoowaonk Missinninnuhtu, peantamunate, kah wunnanatamunate woskecheyeue wutteagueyeuooonk Petukqunneg kah Wine, kah yeu nashpe wutchippinnumauonate wutche nanwe en wunnetupanatamwe auwahteaonk, neemunumunate, kah soohqunnumunate Petukqunneg, neemunumunnate Wuttattamwaitch, (nehenwonche nagumau neemunukeeg) kah naneeswe magunate moosogquehtogeeg, qut matta onkatogeeg mat yeuyeu apookeeg ut Mukkinneonganit.
Π.30.4 Kemeyeue Masses (neane hettamunash nashpe Papistuog) asuh attumunumunate Sacramentseonk nashpe Antechristue Sephausuaenin, asuh nishnoh wonkatog nehtaue; asuh quenoowonate Petukqunneg kah Wine, asuh waapenonaout nanawunnonaout wutche nishnoh woskeche nogqussue Manittoowompae auwahteaonk penoowomaiyeuash wuttinnepomantomooonganit yeu Sacramentseonk, kah Christue Ukkuhkoowaonk.
Π.30.5 Woskeche Wutteagueyeuooongash yeuut Sacramentseonk sampwi chippinumunash en yeush auwahteaongash kuhquttukupash nashpe Christ, tatuppeyeue nauwuttamooooash pumnetunkapunnauomukup, onk wunnamuhkuttee qut webe Sacramentsue momanch hettamunash nashpe oowesuonk yeush teanteaguassinish nish anauwuttamookkish, (missahhamunash) Muhhog kah OOsqheonk Christ; tohkonogque ut wutteagueyeuooonganit, kah wuttinnepomantammooonganit nagwutteohtaash wunnamuhkuttee kah webe Petukqunneg kah Wine, nish neaunnakup
Π.30.6 Yeu Kuhkootomwwehteaonk ne kenootamwontamoooo quinnuppeonk wutteagueyeuooonk Petukqunneg & Wine en wutteagueyeuooonk Christue Muhhog & Osqheonk nashpe wunnetupanatamwahettuonk Sephausuaenin, asuh nashpe nishnoh wonkatog enniyeuonk penoowaiyeuoo matta webe wunnetupanatamwe wussukwhonganit, qut onch nanwe wohwohtamooonk kah ennomaiyeuonk, kah kepuhteau wuttinnepomantamooonganit Sacramentseonk, kah mache kah yeuyeu ennomaiyeuoo monatash matche peantamooongash, & nishkeneunkque Nunneukontunkqne Waussumuaongash.
Π.30.7 Quagquashwehtamwe attumunukeeg woskeche neemunukkeeg nogqussue wutteagueyeuooonk yeuut Sacramentseonk, neit wonk ennometahhae nashpe Wunnamptamooonk wunnamuhkuttee, qut matta weyausue kah muhhogkooe, qut webe nashauanittue attumunumwog kah moowhaog Christ pummetunkapunauomukup, kah wame wunnuppooongane oonaiyeuongash; Muhhog kah OOsqheonk Christ neit matta muhhogkooe asuh weyausue, qut wunnamuhkuttee kah webe nashauanittue anaquabhettit Wunnamptamooonk wunnamptoggeeg yeu ut kuhkoowaonk, neane nehenwonche wutteagueyeuongash Petukqunneg kah Wine anaquabhettit woskeche wohwohtamooonk.
Π.30.8 Wame asookitcheg kah mat wunneetupanatoggeeg neane nooneneunkqussuog ahtauunate wetomuaonk nashpe Christ, tatupeyeue matta quaquashwehtamoog wutch Lordooe Tableumut, kah asquam wewauteauhettekup kah wunneetupan[a]t[a]mhettekup matta woh attumunummooog, asuh woh attumunoog en yeush wunneetupanatamwe Siogkogkish netohut missi matcheseonk aiyeuuhkone Christ; kah howaneg mat quaquashwehtamwe attumunumoohettit kesohkoadtamwog Muhhog kah oosqheonk Lord, newaj meechuog kah wuttattamwog nehenwonche wussumaonganoo.
Π.31.0 Papaume Enniyeuonk Wosketomp mahche nuphettit, kah Wutomohkeonganoo Napukeeg.
Π.31.1 WUhhogkaoash wosketompaog mahche nuphettit qushkeog en puppissiyeuut, kah naumwog anninnooonk, qut ukketeahogkonoouh (uttiyeug mat nuppooog asuh koweog) ahtunkeeg mat nuppooe wutteagueyeuooonk teanuk qushkeog en Godut n[e]h enninnumunkhetticheh, ukketeahogkonoouh sampwesecheg neit pannuppe pahkheoog ut wunneetupanatamweyeunate attumunoog en anue qunnunkqui Kesukquash, uttiyeu moninneamwog wuskesuk God ut wequaiyeue sohsumooonganit, kah pahtoog wutche pahshanne manoowhaonk w[uh]hogkauh. Kah ukketeahogkonoouh matchetukkeeg unnohkonog en Chepiohkomukquk, uttiyeu nagwutteohteaog ut onkapunaonganit kah muttae pohkenaiyeuut, & wadchanoog en wussittumoonganit ne mohsag kesukod. Wunnetupanatamwe wussukwhonk matta wahteauwahuwau nishnoh wonkatog aiyeuonk wutche wosketompaog ukketeahogkonouh mahche nuphettit, qut webe yeush neesinash.
Π.31.2 Mamauchish ne kesukod howaneeg pomantamooe miskouomukeeg, matta pish nuppooog, qut pish oosoowunnooog; kah wame napukeeg kish omohkinoog nashpe neg nan muhhogkunk kah matta nashpe onkatoggeeg, tohkonogque pish wuttinniyeuongane penooeneunkqussuog, kah pish wonk moosogqueog en ukketeahogkonoouh micheme.
Π.32.3 Wuhhogkaoash mat sampwesecheeg nashpe Ummenuhkesuonk Christ mish omohkinoog en mishananittuonganit. Wuhhogkaoash sampwesecheg nashpe Wunnashauanittoomoh pish omohkinoog en quehtianittuonganit kah tatuppeyeueheoog nehenwonche sohsumooe wuhhogkat.
Π.32.0 Papaume Mamauchish Wussittumooonk.
Π.32.1 GOD kuhquttum kesukod uttiyeu ut pish wussittum Muttaok ut sampweseongan[it] nashpe Jesus Christ, noh wame Menuhkesuonk kah Wussittumooonk maguk nashpe Wutooshimau; uttiyeu ut kesukod matta webe Matcheseae Angelsog pish wussumoog, qut onch wame wosketompaog mahche pomantoggeg ut ohkeit pish nepauog anaquabit wussittumooe Appuonganit Christ wunnompagunumunate papaume wuttenantamooonganoooash, ukkuttooonganoooash, kah wuttusseonganoooash, kah attumunumunate neaunak ne asehettit muhhogkat asuh wanegik asuh machuk.
Π.32.2 God kuhquttum yeu Kesukod webe wutche wahteauwahuonate wussohsumooe moneteaonk ut micheme wadchanittuonganit Pepenauitcheg, kah wutch wahteauwahuwonat wussampweusseonk ut awakompanaonganit Pogkenitcheg, nag matchetukkeeg kah mat noswehtamoogeeg: newaj neit sampwesecheeg pish auog en micheme Pomantamooonganit, kah attumunummunat numwohtae wekontamooonk kah sohsumooonk kah micheme wutonkquatonk ut anaquabit Lord; Qut matchetukkeeg mat waheongeeg God, kah mat noswehtamoogeeg oonaunchemookaonk Jesus Christ pish nuhkonog en micheme onkapunaongash, kah pish sasamatahwhoog nashpe michemohtag awakompanaonk wutche anaquabit Lord, kah wussosumooe Menuhkesuonganit.
Π.32.3 Neae Christ kod nupweshunau wosketompaog wunnamptamunate OOsittumooonk[ð] ennih wabesuwaheonaout matchesenate [ð] wutche anue wekontamwahettuonk wu[tche?] tupanatoggeeg ut wutonkapunaonganoooash; Tatuppeyeue matta woowahteauwahuwoun yeu kesukod wosketompahtu, onk wo pappauwuhteaog askuhwheteaog, newaj matta wahteauooog uttiyeu hour Lord pish peyau; kah woh nagwutteae quaquashweeog noowonat[y]e[.] Peyaush Lord Jesus, teanuk Peyaush. Amen.