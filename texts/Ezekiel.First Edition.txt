1.1 KAh n$niyeup ut nishwinchage kodtum8ut, yau88it nepauz, napanna adtahshikqunohhog, (kônukushóon missinóog ut kishke Chebare sepuut) kesukquash woshwem8ash, kah nunnaumup mónomansuónaongash Manit.
1.2 Napanna adtahshikquinuhhog, (ne na napanna adtahshe kodtum8k Jehojakim masináit,)
1.3 Wuttinn8waonk Jehovah pahke peyauhóneau Ezekieloh sephausuaénúh, wunnaumonuh Buzi ut wutohtuóut Caldeansog, ut kishke Chebare sepuut, kah wunnutcheg Jehovah na wuttit nuhkuhkauon.
1.4 Kah nunnautaompip kah kusseh, pemsquoh 8m nanummiyeu, mishe matokqs, kah n8tau tohtohqunitteúm8, kah wôsôhqutteau waeenu, kah wutch nôeu, onatuh Ambere unniyeuit, wutch nashaue n8taut.
1.5 Kah wonk wutch nashauwe ogqueneunkquodt yauog pomantamwae oásinnit: kah yeu wuttinnussuongan8, nag ogqueneunkqussuog wosketompaut.
1.6 Kah nishnoh pasuk yauunash wushkodtukquash, kah nishnoh pasuk yauinnepúhwhunau.
1.7 Kah wusseet8wóash s[ô]sogkiyeuash, kah wutagwusseet8 ogqueneunkquodt Calfe wusseetut, kah ogque wôsissuog wôôsipp[á]num8k brasse.
1.8 Kah wosketompae unnutchâog ut agwe wunnuppuhwhun8óut, weyaue sussippoiyeum8óut, kah nag yau8og wuskesuk8og, kah wunnuppewunnuog.
1.9 Wunnuppuhwhun8uh sasogkinnittuoh, nag mat quinnuppeog ne aáhettit, nag nishnoh pasuk kutchittôôsheau.
1.10 Kah ne ogqueneunkquot wuskesuk88ash, nag yauwe ogqushkesukquâog wosketompaut, kah qunnon8ut, ut wuttinuhko uneyeu, kah nag yauwe ogqushkésukquâog oxinut ummenadcheinniyeuóut, nag wonk yauog wompissukikquáuskésukquáog.
1.11 Yeu n$nih wuskesuk88ash, kah wunnuppuhwhun8uh ushpe sepágunáus8oh, neese nuppuhwhunau nishnoh pasuk sogkinittuoh, kah neesuoh wuthogquneuh.
1.12 Kah nishnoh pasuk kutchittôsheau: uttoh kodauont nashauonk, ne wutôneau, kah nag mat quinnuppeog ne aáhettit.
1.13 Kah wuttinnussuongan8 pomantamwae owaásinit, nag wuttinnussuongan8 onatuh n8táe mokossáut, kah onatuh lampsut: papaumshóm8 kenugke pomantamwae oaásinit, kah n8tau wôsittau, kah wutch n8taut sohham8m8 ukkutshaumun.
1.14 Kah pomantamwáe oásineg quogqueog, kah qushkeog onatuh neaunak wequanasháe,
1.15 Kah moninneaúog pomantamwae oaásineg, kusseh, pasuk wheel ut ohkeit ut kishke pomantamwae oaásinit, nashpe weyaue wuskesuk88ash.
1.16 Neaunak wheelash, kah neanteaúsik ogqueneunkquodtash B[é]ryl: kah nag yaue unnôadtuog, kah wuttinnussuongan8, kah neanteaúsik, onatuh wheelut ut nôeu wheelut.
1.17 Paumwusháhettit, nag yaue sussippoiyeue moncheog: kah nag matta qushkéog uttoh aáhettit.
1.18 Kah 8wóweeaúsuongan8oash qunnuhquodtash newaj unkqueneunkquok, kah 8woweeausuongan88ash numwohtau wuskesuk88ash, nag yaue waéenu.
1.19 Kah paumusháhettit pomantamwae oaásineg, wheelsash kishkuhkongquog, kah pomantamwae oaásineg tahshinit wutch ohkeit, wheelsash waapémoash.
1.20 Uttoh kodónt nashauanit, ne wutóneau, ne kodón wunnashauanitt8m8uh, kah wheelash tahshin[â]usuash ut piuhsuke nagumau, newutche wunnashauaongan8 pomantamwae oaásineg ohteau wheelsut.
1.21 Nag monchehettit, yeug moncheog, kah nag neepauwehettit, yeug neepoog, kah nag tahshinuk wutch ohkeit, weelsash tahshinausuash piuhsuke nag; newutche wunnashauongan8 pomantamwae oasineg, ohteau wheelsut.
1.22 Kah wuttinnussuongan8 sepakehtamoonk ut uppuhkuk8out pomantamwae oasinek ogqueneunkquot unkqueneunkquodte Crystal, sepagenausu út waabe uppuhkuk8out.
1.23 Kah ut agwe sepagkehtam8onganit, wunnuppuhwhunn8oh summages8oh, papapiussuhku, nish$noh pasuk neesohteau ne yeu nogque waj unkwhôsum8uk, kah nish$noh pasuk neesohteau ne onkwhosum8uk wuhhogkauh na nogque wutchu.
1.24 Kah monchehettit, nunn8tamup wunnuppawhunne wadtauatonkqussuongan8, onatuh ogquont8waash; onatuh ummishont8waonk wame masugkenuk, kutt8e unnont8waonk, onatuh kenauwamee wadtauatonkquodt, nag chepekompauwehettit, neeshinaog wunnuppohwhunn8oh.
1.25 Kah wadtauatonkqussuonk 8m88 sepagkehtam8onganit, ne piuhsuke uppuhkukk88ut, chepekompauwehettit, kah n8kenahettit wunnuppuhwhunuh.
1.26 Kah waabu sepakehtam8onganit ne piuhsuke uppuhkuk8out, ogqueneunkquodt tahs8tamwe appuonganit, neaunak Saphire qussuk, kah ut ne agqueneunkquok Throne, ogqueneunkquodt wosketompaut ut woskeche.
1.27 Kah nunnauomp neaunag Amber ogqueneunkquodt n8taut: waeenu anomut: wutch neaunak wusseganit, kah wohkummiyeu, kah wutch neaunak wusseganit, kah womiyeu, nunnaum neaunak n8tau, kah sohsum8m8 waeenu.
1.28 Kah neahennussit ahtomp ut mahtokqsit matohquokish, ne nniyeup, neaunak wôsittag waeenu: yeu ogqueneunkquodtup nogquodte wussohsumoonk Jehovah: kah naumon, nuppenushaadtamup nuskesuk, kah n8tamup wadtauatonkquodt pasuk kôadt8hkont.
2.1 KAh nuttinuk, wosketompae wunnaumoniin, neepaush kah kukkinn8nsh.
2.2 Kah nashauanit nuppetutteaónuk kon8sit, kah n8washketahshik nusseetut, kah nunn8tauomp kô kon8sit.
2.3 Kah nuttinuk, wosketompae wunnaumoniin, kutann8nsh en wunnaumonat Israel, chekeamwe wutohtimoin; noh cheketiit, nag kah 8sh8oh nuppannesetunkquog pajeh yeu kesukok.
2.4 Newutche nag pittuánumweunkqussuog wunneechaninneunk, kah chetauwutteaháog: nen kutann8nsh nag [im], kah pish kuttinóog, yeu wussin Lord Jehovah.
2.5 Kah nag, uttoh wuttin n8tamuneau, asuh woh wuttin kehchithôneau, (newutche nag cheketamukkomuk88og) qut onch pish wahteauog quoshodtumwaenin ukkenukkushonáuh.
2.6 Kah ken wosketompae wunnaumoniin, nag wab[é]suonúhk[o]n, kah quehtam8hkon ukkutt8wongan8oash, tôhkonogque k[ô]ussog weetomadt, kah kukkenukkisham Scorpionsog: quehtam8hkon ukkutt8wonganooash, kah chepshaóntamùhkon wuttinnussuongan8, tohkônogque wutcheketamukkomuk8uneau.
2.7 Kah pish nag kuttinóog nukkutt8wongash, uttoh wuttin n8tamunea[u], asuh uttoh wuttin kehchithôneau, newutche nag ahche cheketamwaenù8og.
2.8 Qut ken, wosketompae wunnaumoniin, n8tash tôh ánun, chéketogkon, tatuppe na cheketamwekomuk: wohshinush kutt8n kah meech ne [à]numauun.
2.9 Kah natauwompeon, kusseh, menutcheg nuhhogkat aum8, kah kusseh, tuttuppéquian[à]usue b8k ne ohteau
2.10 Kah wussepagenumun ut anaquabeh, kah wussukwhôsu ut anomut kah woskeche, kah na$ut wussukwhosu, maumuttam8ongash, kah mauongash, kah onkapunnaongash.
3.1 NAno nuttinuk, wosketompae wunnaumoniin, meechish ne namteauan, meech yeu tatuppequianausuk, kah monchish ken8s week Israel.
3.2 Neit n8wôhshinum nutt8n, kah nummeechuwahik tatuppequianausik.
3.3 Kah nuttinuk wosketompae wunnaumoniin, meetsuah kenogkus, kah wamepwehteauush kenogkus yeu tatuppequianausik ne anunnumauun, neit nummeechinah, kah ut nutt8nut ogque wekon honyut.
3.4 Kah noh nuttinuk, wosketompae wunnaumoniin, monchish, aush wekit Israel, kah nag us nukkutt8wongash.
3.5 Newutche matta kutann8nitteoh en penuwont8wae missinninnuut, kah siogkont8wàonganit, qut wekit Israel.
3.6 Matta en m8nae ut penuwont8wae kah siogkont8wae, missinninnuut, neg ukkutt8wongan8oash woh mo wohtam8an, wunnamuhkut ann8nunon nag en, nag woh ken8tunkquog.
3.7 Qut yeu Israelle wek matta kukkeitunk8og; newutche wame week Israel pittuanumweenunkqussuog, kah menuhketeahaog.
3.8 Kusseh nummenuhkehteo kuskesuk ayeuhkone nag wuskesuk8oash, kah menuhki kuskodtuk, áyeuhkone wuskodtuk8oash.
3.9 Onatuh Adamant anue menuhki onk ne|flint k8skodtukkukkauush, qushuhkon ásuh chepshaontam8hkon wuttinnussuongan8, tohkônogque wutcheketamwekomukk8uneau.
3.10 Nano nuttinuk, wosketompae wunnaumoniin, wame nukkutt8wongash nish pish anononish attumunush ut kuttahhut, kah nish n8tash nashpe kehtauogash.
3.11 Kah monchish aush missinahtu, en kummissinninneumut, kah nag keket8hkau, kah us, yeu wussin Lord Jehovah, uttoh wuttin n8tamuneau, asuh uttoh wuttin kehchithoneau.
3.12 Neit nashauanit n8waapinuk, kah nuñ8tam ut nuppusquanet, mishe tequemu, n8wau, wunanittamunach wussohsumoonk Jehovah wutch wutayeuonganit.
3.13 Kah wonk nuñ8tau pomantamwae oaas wunnuppuhwhunne mummussuhk[ó]adtue wuttauatonkqussuonk, kah wheele wadtauatonkqussu[ò]nk piuhsu[k]e nagoh, kah mishe tequenum8e wuttauatonkquot.
3.14 Neit nashauanit n8waabinuk, kah nummonchanuk, kah n8weesogke monchem kah k[ô]sabpissit nunnashauonk, qut wunnutcheg Jehovah nummenuhkappehtunk.
3.15 Neit nag nuppeyaunoog masinaitcheg, ut Telabin, neg wadohkitcheg kishke chebare sépuut, kah nutap ne aphettit, káh na nutchepshae appin ut kenugke nagoh nesausuk tahshikquinne.
3.16 Kah nniyeup mahtshunk nesausuk tahshikquinogkod, wuttinn8waonk Jehovah nuppeyaonuk n8wau,
3.17 Wosketompae wunnaumoniin kutaskwhosuenuwahush ut wekit Israel, newutche n8tash wuttinn8waonk ut nutt8nut kah nag ammom wutch nuhhogkat.
3.18 Anog matchetou, pish wunnamuhkut kenup, kah matta kutammómoh, kah matta kukken8nóh ammomónat matchetou, wutch ummatche mayut, uppohquohwhuttauunat uppomantam8onk: yeuoh nan matchetou, pish nup ut ummatcheseonganit, qut 8sqheonk k8chimunun ut kenutcheganit.
3.19 Qut ammomadt matcheetou, kah matta qushkek wutch ummatcheseonganit, asuh ummatche mayut, pish nup ut ummatcheseonganit, qut kuppohquohwhun kukketeahogkou.
3.20 Wonk sampweusseaenin quinnuppeit wutch wussampweseonganit kah matcheseit, kah ponaman anaquabit togkussittassumoonk, noh pish nup: newutche matta kutammómoh pish nup ut ummatcheseonganit, kah ne wussampweusseonk ne mahche usseit matta pish mequontam8un: qut 8sqheonk k8chimunun.
3.21 Qut amomadt sampweusseaénin, sampweusseaen matta matchesek, k[a]h matta matchesek: pish wunnamuhkut pomantam, newutche noh ammómou: ken wonk kuppohquohwhun kukketeahogkou.
3.22 Kah wunnutcheg Jehovah na nuttit nuhkuhkongqun, kah nuttinuk, omohkish, sohhash en mukoshquttáut, kah naut kuttit keket8kauunun.
3.23 Neit nutohmohkep, kah nussohammup en mukoshquttáut, kah kusseh, wussohsumóonk Jehovah na neepatteau, onatuh sohsumóonk, ne naumomp kishke Chebare sepuut, kah nuppenushadtam nuskesuk.
3.24 Neit nashauonk nuppetutteaónuk, kah neepauwéhik, kah nukkéket8konk, kah nuttinuk, kuppoh kuhhog ut keekit.
3.25 Qut ken, woi wosketompae wunnaumoniin, kusseh, nag pish kupponamunkquog kishpissuongash, kah nish nashpe pish kukkenépunukqunnáoash, kah matta pish kussohham8 en kenugke nagoh.
3.26 Kah kuppissogquénannuóhukquog, kah pish kukkuppitt8n, kah matta pish ken nag kutáushkomóog: newutche nag cheketamukkomukquog.
3.27 Qut ken8nunon pish nuppohquânum kutt8n, kah nag pish kuttinóog, yeu wussin Lord Jehovah, noh n8tog n8taj, kah noh kohchittóhhadt kutchithaj: newutche nag cheketamukkomukquog.
4.1 KEn wonk wosketompae wunnaumoniin, neemunuṣh tile, kah ponsh anaquabean, kah ne ut wussukwhush keitotan ne Jerusalem.
4.2 Kah ayeuuhkonittue wéenuhkush, kah ayeuuhkonittue wonkon8sinuhkontash, kah ayeuhkonittue wadchúhkontash: kah ayeuhkonittue wonk tuppuksinn8wóntash, kah ayeuhkonittue pon mugquompaog, waéenu.
4.3 Nano, neemunush moóhshogque pan, kah ponsh wutch moóhshogqueneutunk nashauwe ken kah keitotan, kah kuskesuk, ayeuhkonittue ponsh: kah pish weenuhkomun, kah pish k8wéenuhkomun, yeu pish kuhkinneasuonganu8 ut wekit Israel.
4.4 Ken wonk sepsish kummenadcheanit, kah ne woskeche ponsh ummatcheseonk wek Israel: neadtahshogkétamuk kesukodtash ne woh ópsinnan, pish kukkénunum nag ummatcheseonganooash.
4.5 Newutche kupponamaush ummatcheseongane kodtum8m8oash, ne adtahshik kesukodtash, nishwudt pasuk88ash, kah pasuk8gun tahshinchag kesukodtash: ne pish kuttinne kenunumun ummatcheseongan8 wek Israel.
4.6 Kah nish pakojteauan, wonk óhpisish kuttinnunkou, kah pish kukkénunum ummatcheseongan8 wek Judah yauunchadtequinne: kukkúhquttumoush pasuk kesuk nequtte kodtum88ut.
4.7 Newaj woh ponaman keksesuk en nogque Jerusalemme wéenuhkom8wonganit, kah kuhpit pish póhshkohteau, kah pish kutayeuuhkonittue quoshae missohhamun.
4.8 Kah kusseh, nupponum keneepsuongash ut kuhhogkat, kah pish matta kutósue quinnuppu, nô pajeh kukkezteauunat weenuhkomwe kesukodtash.
4.9 Kah wonk neemunnumush, wheatash, kah barlyash, kah beansash, kah lentilsash, kah milletsash, kah fitchesash, kah nish ponsh pasukquinnu wishquodt, kah ayimau kuhhog petukqunnunk, ne adtahshogkétamuk kesukodtash, nish pish adt appissinan kussissippóiyeum, nishwudt pasuk8e kah pask8gun kesukodtash na pish kuttit meetsin.
4.10 Kah meechum ne woh meechuan, ne pish quttuhwhosu, neesnechagkodtash shekelsash pasuk kesukod, hohtôéu pish kummeechin.
4.11 Kah pish wonk quthumoe k8tattam, nequtta tahshe hinné chepai: hohtóeu pish k8tattam.
4.12 Kah pish kummeechin, onatuh Barly petukqunnegash, kah pish kutappón nashpe m8ee ne sohham8m8uk wutch wosketompaut, ut anaquabhettit.
4.13 Kah Jehovah n8wau, yeu wuttin wunnaumonuh Israel pish meechineau wunnishkéteaue petukqunnegan8 ut kenugke penuwohteaut uttoh ann8hkauog.
4.14 Neit nussip woi Lord Jehovah, kusseh, nukketeahogkou asquam nishkeheau: newutche wutch n8skenuuneat, yeu pajeh, matta nummameech8p né nehenwonche nupp8m8uk, asuh nehnegikkausik, kah nishkeneunkque weyaus matta pey8mun8 nutt8nut.
4.15 Neit nuttinuk, kusseh, kuttinninumoush cowashinitchog wutche wosketompaitchog, kah pish kukquagwashweehtam kuppetukqunnunk ne nashpe.
4.16 Nano nuttinuk, wosketompae wunnaumoniin, kusseh, nuppohqunnum anwohhoue petukqunnunk ut Jerusalem, kah nag pish quttuhhamoe meechwog petukqunneg, kah wohquanumwe, pish quttuhhamoe wuttattamwog nippe, kah chepshae.
4.17 Onk woh nag quenahukquog petukqunneg, kah nippe, kah woh chepshaonittuog, kah woh mohtuppaeog wutch ummatcheseongan8.
5.1 KAh ken wosketompae wunnaumoniin, nemunumush kenehquog, nemunumush chekquodtweyohhou: kah pamwushahtoush kuppuhkukqut kah k8weshitt8unit neit nemunush qutompagh8dtegash, qutompaghumunat kah chachaubenumunat meesunk.
5.2 Nashwe chippag pish kutchikossumun ut n8taut, ut nashau8tani, weenuhkoadtue kesukodtash mahche nnag, káh pish keneemunum nashwe chippag, kah kuttattogkodtamun chohquog, kah nashwe chippag pish kusseahhamun wabanit, kah pish nish nutasuhkaue kodtunumwontamun togkodteg.
5.3 Kah pish wonk ogguhsese nuhk8tch neemunnumunash kah asseepináuh kussissippoe hogk8unit.
5.4 Kah nish wonk nawhuch neemunush, kah unnohteash noeu n8taut: kah nish chikohsish ut n8taut: newutche na wutch pish n8tau sohham8m8 en wame weekit Israel.
5.5 Yeu wussin Lord God, yeu Jerusalem, nummahche ponamun nash[à]ue wutohtimoneat, kah ohkeash waeenu.
5.6 Kah noh ós8wunnum n8sittum8ongash en matchetowongit, anue onk nish wutohtimoneash, kah nukkuhk8waongash, anue onk nish wutohtimóinneash nish wéenuhku[n]kqutcheh: newutche nag sekeneamwog n8sittum8ongash, kah nukkuhk8waongash, nag matta uppomushaántamm8unáoash.
5.7 Newaj yeu n8wadt Lord Jehovah, newutche kummishteomw8 ánue onk wutohtimóneash wéenuhkongqueógish, kah matta kuppomushaóntam8m8 nukkuhk8waongash, kah matta kenanawehteauomw8 n8sittum8ongash, kah kutussemw8 neaunak wutohtimoinne wussittum8ongash nish weenuhkongqueogish.
5.8 Newaj yeu n8wadt Lord Jehovah, kusseh, nen nen kutayeuuhkonsh, kah nutussen wussittumoonkash ut kenashomut, ut anaquabhettit wutohtimoinneunk.
5.9 Kah pish nutussen ut kuhhogkat, ne asquam aseu, kah neaunag[,] matta pish wonk nunompe ussen, newutche wame kenishkeneunkquodt8mash.
5.10 Newaj pish wut8shimoog m8hwhahettit wunnaumonauh ut kenashomut, kah wunnaumoniinneunk pish m8whoog 8shóoh, kah pish nutussem wussittum8ongash, ut kenashomut, kah wame askqshoncheg ut kuhhogkat nusseahwhoog en wame wabanehtu.
5.11 Newaj, pomantamon, wussin Lord Jehovah, wunnamuhkut, newutche kenishketeóh nus-sanctuarium, nashpe wame jishanumukquokish, kah nashpe wame kenishkeneunkquodt8mash, ne waj wonk kutogguhshesh, kah matta pish nuskesuk kushpasu, kah matta nukkitteamonteanitteoh.
5.12 Kenishwe chippissuonk pish nupwog nashpe enninneaonk, kah nashpe mahshagquodt nag pish ut mahchim8og ut kenashomut: kah nashwe chippissit pish penusheau wutch togkoteg k8wéeniyeumut, kah nusseah nashwe chippissit, en wame wabanéhtu kah nag nutásuhkaue sohwhunnumauóog togkodteg.
5.13 Yeu pish in, nummusquanittam8onk, kah nutchenauausuonk nussepohtauwahtauun ut wuhhogkaóut, kah pish nuttapántam: kah nag pish wahteauog nen J[a]hovah nussin ut nus-zealumut, mahche usseon nummusquantamoonk ut wuhhogkaóut.
5.14 Nano, kummahchumwáhesh, kah kutáyimoush kukkekomitteaonk ut kenugke wutohtimóneat neg wéenuhkongqueaneg, ut anaquabhettit wame neg paumwushacheg.
5.15 Ne pish ne kekontuonganú8, kah ahanehtam8onganú8, kah kuhk8tomwehteaonganu8, kah pish kutchepshaonuk wutohtimoinash neg weenuhkongqueaneg, usseon wussittum8ongash ut kuhhogkat, musquantamwe, kah chenauausue, kah mishauskonittue, nen Jehovah nussin.
5.16 Ann8tam matche mahshagquodte kouhquodt en kuhhogkaouh, ne pish wutch uppagwanuongan8, ne pish ann8tam kuppagwanukqunnaout: kah nano nummisheh mahshagquodt ut kuhhogkaout, kah nuppohquenum kuppetukqunnegane anwohhou.
5.17 Ne pish nuttinne ann8non mahshagquodt en kuhhogkaout kah matche puppinashimwog, kah nag pish kukkomm8tumukquog kah enninneaonk, kah wusqueheonk pish pannupshaum8 kuhhogkat, kah kenuhkenumoush togkodteg, nen Jehovah nussin.
6.1 KAh wuttinn8waonk Jehovah nuppeyaonuk n8wau.
6.2 Wusketompae wunnaumoniin, nogqunush kuskesuk Israelle wadchutu, kah nish ayeuuhkonittue quoshae missohhamontash.
6.3 Kah n8wash, ken[á]au Israelle wadchuog n8tam8k wuttinn8waonk Lord Jehovah, yeuh Lord Jehovah wuttittamun, wadchuash kah wadchuemesah, kah sepuash, 8naauhtuash, kusseh, nen, kenuhkinnumauunumw8 togkodteg, kah
6.4 Kah kut-Altarum8ash pish touishineash, kah kittinneukontunkanoog pish pohkshaog: kah pish nuttinnohteam nohtauununkqueg ut anaquabhettit kuttinnúkontunkanoog.
6.5 Kah nuppon nupp8e wuhhogkauh wunnaumonuh Israel anaquabinit wuttinnukontunkanouh, kah nusseahham kuskon8nash weene, kut-Altarum8out.
6.6 Ut wame kutayeuonganuout keitotanash pish mahchum8ash, kah qunuhqui ayeuongash pish touishinneash, onk woh kut-Altarsum8ash mahchim8ash, kah touishinneash, kah kuttinnukontunkan8oog woh pohkshaog kah ahquappuog, kah kuttinnukontunkanóoog woh tummehtahwhoog, kah kutanakausuwonganooash woh machteauunash.
6.7 Kah nashitcheg pish penushaog ut kenashom8out, kah pish k8wahteomw8 nen Jehovah.
6.8 Qut nussequn askqshoncheg, onk woh nawhutch pohquohhamwog wutch togkodteganit ut kenugke wutohtimoneat, séahwhitteaog papashpe wutohtimoinneat.
6.9 Kah neg pohquohhogeg, pish kummequanumimw8 ut wutohtimoinneat, uttoh pish ain missinohteamuk, newutche nuppoksham nashpe wunnanwun8dsquaausue metah, ne nogkonnukqueh: kah nashpe wuskesuk88ash, nish nanwunn8dsquaausue asuhkauonitcheh wuttinneukontunkanouh: kah nag pish neehchanumaog wuhhogkauh wutche machukish nish [a]sehetticheh[,] ut wame wunnishkeneunkquodt[8]m8out.
6.10 Kah nag pish wahteauog nen Jehovah, kah matta tahn8che n8wop yeu machuk nag nuttinheoneag.
6.11 Yeu wussin Lord Jehovah, ponkinnutchahush kah téqussitasush, kah n8wash, kuttummunk, wame nishkeneunkquokish ut wekit Israel, newutche nag pish penusháog nashpe togkodteg, kah nashpe mahshagquodt kah nashpe enninneaonk.
6.12 Noh nôappit pish enninneae nupp8, kah noh paswopit pish penushau nashpe togkodteg, kah noh ashqshont, kah wéenuhkauit, pish nupp8 nashpe mahshagquodt: yeu nuttinne pakojteauun nummusquantamoonk ut wuhhogkaout.
6.13 Neit pish k8wahteomw8 nen Jehovah, neg nashitcheg kenukshahettit wuttinnukontunkanóuh wéenu wut-altarum8óut, ut nishnoh kussohkôi, ut wame wanasquodtinne8gish, kah ut agwe nishnoh askunkquomut, kah ut agwe nishnoh kuppunkquodte n8timisset, ayeuongash n[e] adt sephauṣhetteup weetemungquok en wame wuttinneukontunkan8oout.
6.14 Ne nuttinne summagunnumauóneau nuhpit, kah nuttouushitteoh ohke, nux m8cheke touushin onk ne touohkomuk en nogque Diblah, ut wame wutáyeuongan8óut, kah nag pish wahteauog, nen Jehovah.
7.1 NAno wuttinn8waonk Lord nuppeyaónuk n8wau,
7.2 Wonk wosketompae wunnaumoniin, Lord Jehovah yeu wuttittamun Israelle ohke, wohkukquoshin, wohkukquoshin nuhkuhkom yauut nashik ohke.
7.3 Eyeu wohkukquoshin kenuhkuhkunk, kah nutann8n nummusquantam8onk en kuhhogkat, kah kuttinne wussumush neaunak kummayash, kah kutonkquatoush wame kenishkeneunkquodtomash.
7.4 Kah nuskesuk matta pish kukkishpáosuónuk8, kah matta nukkitteamonteanitteoh qut kutonkquatoush wutch kummayash, kah kenishkeneunkquodt8mash pish ohtaash kenashomut, kah pish k8wahteomw8 nen Jehovah.
7.5 Yeu wussin Jehovah, machuk, webe machuk, kusseh, peyaum8.
7.6 Wohkukquoshim peyaum8, wohkukquoshin peyaum8, kutaskqhukqun, kusseh, peyaum8.
7.7 Mohtompan kuppeyok, woi ken wadohkean ohkeit, ahquompi peyaum8, wuttaméhpunáe kesukodt paswohteau, kah matta kéket8e wadchuash.
7.8 Eyeu teanuk kussokenumoush nummusquantam8onk, kah kuppákodchehtoush nummusquantam8onk: kah kuttinne wussumush neaunak kummayash, kutonkquatoush wutch wame kenishkeneunkquodt8mash.
7.9 Kah nuskesuk matta pish kushpásu, kah matta nukkitteamonteanitteoh: kuttinonkquadtoush neaunak kummayash, kah keniṣhkeneunkquodt8mash nish ohtagish kenashomut: kah pish k8wahteomw8 nen Lord noh togkodtog.
7.10 Kusseh kesukod, kusseh, peyaum8, mohtompan sohham8m8, pogkomunk uppeshauonú8, pitchu[á]numoonk sontim[ó]hsheau.
7.11 Chekéeyeu8k sonkin en pogkomongane matcheetouonganit: matta howan nag pish sekqshoou: matta howan mataánukeg, kah matta howan wadchiit, kah matta pish maumuttam8onoog.
7.12 Ahquompi peyaum8, kesukod pad8tsh[ó]m8, nôh adtôad weekontam8hkitch, kah noh kodtauompasit maauúhkitch: newutche musquantam8onk nuhkuhkauau wame mataanutcheh.
7.13 Qut kodtauompasuen matta pish qushkinnum8 ne kodtauompasit, tohkonogque ash uppomantamuneau: newutche monomansuonk papaume wame mataanukeg, neg matta pish quashkegig: kah matta pish howan menehkhe[ó]ou wuhhogkuh ut uppomantamóe matcheseonganit.
7.14 Nag p8tantamwog monopuhpeg, wame nanashwenat, qut matta howan ayeuhteóou: newutche nummusquantam8onk appehtunkquog wame mataánukeg.
7.15 Togkodteg poquodchit ohteau, kah enninneaonk kah mahshagquodt anomut: noh apit ohteuhkonit pish nup nashpe togkodteg, kah noh apit anómotanat enninneaonk kah mahshagquodt pish wunnushau.
7.16 Qut nag pohquohhogeg, pish pohquohhamwog, kah appuog wadchuuhkontu tatuppeyeu8og 8náuhkóie wuskuhwhunanáut wame mauog, nishnoh pasuk wutch ummatcheseonk.
7.17 Wame menutchegash pish n8chumwiyeuash, kah wame mukkuttukquog pish ogque n8chumwesuog nippeut.
7.18 Nag pish wonk puttukquobpissuwontamwog man8tiónak, kah akodchuonk ohteau wame muskesukquéhtu, kah m8sontupáonk ut wame uppuhkukk8óut.
7.19 Nag pish unnóhteaog wussilverum8 toumaogquéhtu, kah uk-goldum8 pish ontohteau; wussilverum8, kah uk-goldum8 matta pish tápenum8mun8 uppohquohwhunukqunnaóont, ut ummusquanteáeu kesukodtut Jehovah, matta pish tapheau8og ukketeahogkón8oh, asuh wamepwuhteau8og wunnogkusséoash, newutche ne ummatcheseongane togkussittassunn8ongan8.
7.20 Kah 8netue 8nowhósuonk ummamutánumwu ponamun: qut nag ayimwog wuttinnùkontunkane wunnishkeneunkquokish, kah wutjishánumukquodt8moash, na$ut: newaj nôahtaùog.
7.21 Kah nummagun en wunnutchegan8óut p[é]nuwohteaog wutche tohqunnumóonk: kah en matcheet8og ut ohkeit, wutche mukk8kinittuonk, kah nag pish wunnishketeauuneau.
7.22 Kah wonk nutamaunumauóog nuskesuk, kah nag pish nishketeauog nukkemee ayeuonk: newutche mukk8kenuáenuog pish uppetukontamuneau, kah pish wunnishketeauuneau.
7.23 Ayim8k chaine, newutche ohkeit numwohteau musqueheongane matcheseongash, kah otanat numwohteau chekeéyeug.
7.24 Newaj pas8og anue matchetukeg penuwohte[á]og, kah nag pish ohtoog wek8aṣ[h]: 8netuongan8 wonk manuhkésitcheg n8wohkukquoshitteauun, kah 8neetupanatamwe ayeuongan8o[à]sh pish nishketeauunash.
7.25 Pagwanuonk peyom8, kah nag pish natinnehamwog wunohteaonk, kah matta pish ohtano.
7.26 Woskehittuonk pish nuhkuhkom woskehittuonk, kah wogkouetongquodt pish nuhkuhkom wogkouetongquodt: neit pish n[á]tinnehamwog quoshodtumwae monomansuonk, qut naumatuonk pish wanneheau wutch sephausuenuut, kah kogáhquetuonk wutch kechis[ut.]
7.27 Ketass8t pish mau, kah sontimóog pish hogk8og touushin8onk, kah wunnutchegan8oash ohkee missinninnuog pish wuttaméhpunóm8ash: nuttinheoog neaunak ummayeu, kah neaunak wuttamhouaongan8oash pish n8sumóog, kah nag pish wahteauog, nen Jehovah.
8.1 KAh n$nih nequtta adtahshikkodtum8g, ut nequtta adtahs8it nepauz, kah napanna adtahshikqun[ú]hhog nepauz, ápeon nekit, kah Judae Eldersog aphettit anaquabeh, wunnutcheg Lord Jehovah nanuttit nuhkuhkongqun.
8.2 Neit nunnaumup, kah kusseh, ogqueneunkquodt ne áhenag n8teau: wutch ne agqueneunkquok wusseganit[;] kah en wómiyeu, n8tau: kah wutch wusseganit, kah wohkomiyeu, ogqueneunkquok wôsippáeg, neaunak amber.
8.3 Kah sohwhunum neóhhunak menutcheg, kah nuttanumuk nuppuhkukque meesonganit, kah nashauanit nuttahshinuk nashaue oh[h]eit kah kesukqut, kah nuppas8k, ut ummonomansuonganit, ut Jerus[a]lem, ut anome usquontamut nanummiyeu anaquohtag, ne ohtagkup wutappuonk m8summuáe nunneukontunk, ne m8sitteam8wáhuwom8uk
8.4 Kah kusseh, wussohs[u]m8onk um[$]Manitt8moh Israel na ohtop, neaunak monomansuonk ne naumup ut mukoshquttaut.
8.5 Neit nuttinuk, wosketompáe wunnaumoniin, Ushpunush kuskesukquash en nanumme may[i]t: neit nuttahshinumup nuskesukquash en nanummiyeue mayut, kàh kusseh, nanummiyeu, ut Altare squontamut, ne m8summuw[á]e nunnukontunk ut ahhut petutteamuk.
8.6 Nano nuttinuk, wosketompae wunnaumoniin, sun kenaum toh asémuk? mogagish nishkeneunkquokish nish wek Israel áseche yeuut, onk woh nô 8sukomunat wutch nussanctuaryumut? qut wonk qushkish, kah pish kenaum magogish nishkeneunkquokish.
8.7 Kah nuppas8k chippinnutunkane squontamut, kah natauwompean, kusseh, wônog ut hassunnutonganit.
8.8 Neit nuttinuk, wosketompae wunnaumoniin, wônteash eyeu ut hassunnutonganit, kah wônteaon ut hassunnutonkanit, kusseh squont.
8.9 Kah nuttinuk, petitteash, kah naish matcheet8e nishkeneunkquokish nish aséhetticheh yeuut.
8.10 Neit nuppetutteop, kah nunnaumup, kah kusseh, niṣhnoh wuttinnussin pamompágit, kah nishkeneunkque puppinashimwog, kah wame wuttinnukontunkan8oh Israel wek, wussukwhosuog sussippunkomuk waéenu.
8.11 Kah neepouh anaquabhettit nesausuk tahshinchagkussuoh kohchisuitcheg ut wekit Israel kah ut wunnashaum8out, Jaazaniah wunnaumonuh Shaphan, nishnoh pasuk Censeruhtea[u] ut wunnutcheganit, kah pohkináeu weetemungquokque matohkqs kuhkuhquem8.
8.12 Neit nuttinuk, wosketompae wunnaumoniin, sun kenaáumussoh kahchéeiyeúutcheg ut wekit Israel uttoh asehetti ut pohkenahtu, nish$noh pasuk, ut wuttinnukontunkane chamberumut? newutche n8waog, Jehovah matta kenógk8un, Jehovah ahquontam ohke.
8.13 Wonk nuttinuk, wonk qushkish, kah pish kenaum ánue mogagish nishkeneunkquokish nish aséhetticheh.
8.14 Neit nuppas8k ut squontamut wekit Jehovah, ne anaquohtag nanummiyeu, kusseh, na wutappineau mittamwussissog mauemaog Tamuzzoh.
8.15 Neit nuttinuk, sun yeu kenaumun, wosketompae wunnaumoniin? qushkish wonk, kah pish wonk kenaum magogish nishkeneunkquokish onk yeush.
8.16 Kah nuppas8k en anomeu chippinnutunkanit wekit Jehovah, kah kusseh, ut kishke ushsquontam wut-templumut Jehovah, nanashaue porchut kah altarut, papaume neesneechagkodteg kah napanna tahsuog wosketompaog, uppishqua[n]nooash nogque wuttemplumut Jehovah, kah wuskesuk8óash nogque wutchepwoiyeu kah wowussumáog nepauz wutchepwoiyeu.
8.17 Neit nuttinuk, sun yeu kenaum woi wosketompae wunnaumoniin? sun peasin ut wekit Judah ussenat nishkeneunkquokish nish aséhetticheh yeuut? newutche nag numwohtóog ohkeit chekeeyeu8k, kah quinnuppeog en numm8m8skhikqunnaóont: kah kusseh, ponamwog wuttuhqunnem wutchân8wóut.
8.18 Newaj wonk chenauausue usseet, nuskesuk matta pish kushpásu, kah matta nukkitteamonteanitteoh, kah tôkonogque mishont8wae mauuneau ut nehtauogkut, qut onch mat n8tauóog.
9.1 MIshont8wáe mishont8wau wonk ut nehtauogkut n8wau, neg meechumuhkonitcheg ut ne otanat, pas8tsháh, nish$noh wosketomp uppagwohteae auwohteáonk ut wunnutcheganit.
9.2 Kah kusseh, nequtta tahsuog wosketompaog 8mwog qunuhque squontamwe mayut, ne nanummiyeu, kah nishnoh pasuk pagwohteae auwohteaonk ut wunnutcheganit ohteau: kah pasuk wosketomp kenugke nagoh, hogk8 womponag, kah wussukwhôsuae inkhorne wôohshaoh wussissepoiyeuout: kah nag petutteaog, kah neepoog kishke brasse altarut.
9.3 Kah wussohsumoonk um-Manitt8moh Israel, kuhkuhquém8 wutch cherub ne áyeup, en ánuiskómmoe pométshinit ut wetuómut, kah wehkomau neh womponak agqunitcheh, noh ohtunk wussukwhosue inkhorne ut wussissippoiyeumut.
9.4 Kah Jehovah wuttinuh, pannupwushash nôe keitotanat, nôe Jerusalem, kah kuhkinneasuonk ponsh wuskodtukk8óut neg mashanómwutcheg kah maugég wutch wame nishkeneunkquokish nish asemukish na ut nash[à]uwu.
9.5 Kah onkatogeh unnau, n8tamon, asúhkók en pannuppe otanat kah tatteagk: kishpátamoúkitch kuskesuk8ash, asuh kitteamonteánitteáteogk.
9.6 Papaquanne pagwohteagk kehchiog kah mukéiog, naneeswe nunksquaésog, kah peissisog, kah mittamwussissog: qut pas8sukauóhteógk howae wosketomp nag kâkinneasukôsitcheg, kah kutcheussek ut nussanctuariumut: neit kutcheunneheaog kutchisoh, neg apitcheg anaquohtag wetu.
9.7 Kah nah wuttinuh, nishketeá8k weetu, kah numwásh8k nashómukeg chippinnutunganéhtu; sohham8k, kah sohhamwog kah nushehteáog ut keitotanat.
9.8 Kah n$niyeup, nanasháhettit, kah n[à]hsiéan, nuppenushadtamup nuskesuk, kah nummón, kah nussip, woi Lord Jehovah, sun kuppagwan wame askqshóncheg Israel? sokanuman kummusquantamoonk ut Jerusalem.
9.9 Neit nuttinuk, ummatcheseonk wek Israel kah Judah muttà[e]kuhqun, kah ohke numwohteau wusqueheonk, kah keitotan numwohteau woonkag: newutche nag n8waog, Jehovah ahquontam ohke, kah Jehovah matta wunnaum8un.
9.10 Kah nen wonk, nuskesuk matta pish kushpasu, kah matta nukkitteamonteanittéoh, qut nutonkquodtantam ummayeu ut uppuhkuk8óut.
9.11 Kah kusseh, wosketomp noh agquit womponagk, noh wussukwhosue inkhornoh apinit wussissippoiyeumut, quehchùwutto kutt8onk n8wau, nummahche ussen neanann8sean.
10.1 NEit natawompip, kah kusseh, ut sepagehtam8onganit, ne ohtag waabe uppuhkukk8óut cherubimsog, naéhtunkquok ut waabe, onatuh Saphyre hassun onatuh ne agqueneunkquok throneut.
10.2 Kah ken8nau neh hashabponak agquinitcheh, kah n8wau, petutteash nashaue ut wheelsut, ut agwe charub, kah numwohtoush kenutcheganit n8tae mokossaash wutch nanasha[u]e cherubimsut, kah nish seahaṣh ut woskeche keitotanat, kah au nunnauaongan$ut.
10.3 Kah cherubimsog neepoog unninohkôniyeue wetuómut, wosketomp petutteadt, kah mahtokqs numwohteau anóme chippinnutunkanit.
10.4 Neit wussohsumoonk Jehovah kuhkuhquem8 wutch cherubut, kah quénikkompadteau anuuskhámuk ut weetuómut, kah wetuómut numwohteau matokqs, kah chippinnutunkanit numwohteau 8wòhsippohtâg8m Jehovah.
10.5 Kah ummishont8waongan8 cherubimsog umméqunóuh, n8tamunáh wéhque poquadche chippinnutonganit, onatuh 8wadtauatonkqussuonk wame mánuhkesit God, keket8hkoncheh.
10.6 Kah n$niyeup ann8nont wosketompuh agquinitcheh hashabpónak, an8wadt, neemunush n8tau wutch nashaue wheelsut wutch nashaue cherubimsut: neit petutteau kah neepau anaquohtag wheelsash.
10.7 Kah pasuk cherub summágunum wunnutcheg wutch nashauwe cherubimsut en n8taut ne ohtagup nashaue cherubimsut, kah wunneemunumun, kah upponamun wunnutcheganit noh hashabpónak agquit, noh nemunuk, kah sohham.
10.8 Kah naut nógquadt ut ch[e]rubimsut, neaunak wosketompae menutcheg, ut agwe wunnuppawhunn8wóut.
10.9 Kah nadtauwompean, kusseh, yauunash wheelash ut kishke cherubimsut, pasuk wheele kishke pasuk cherub kah onkatuk wheel ut kishke onatuh cherub: kah neaunak wheelsash ogqueneunkquodt Berylle hassunut.
10.10 Kah wuttinnussuonganooash, nag yaue unnôadtaog, onatuh wheelut nashaue wheelut ohtag.
10.11 Paumusháhettit, nag yaue wussussippóiyeue pomushaog, nag matta quinnuppeog pomshah[e]ttit: qut en ayeuonganit ne muppuhkuk anaquohtag, nag wutásukomuneau, matta quinnuppeog ne a[à]hettit.
10.12 Kah mamusse wuhhogkau, kah uppusquanooash, kah wunnutcheganooash, kah wunnuppuhwhunnouh, kah wheelash, numwohteau muskesukquash waéénu, wheelash nish ahtauehetticheh nag yaue.
10.13 Kah papaume wheelash, mishont8wánumauópanneg, n8tamon, woi wheel.
10.14 Kah nishnoh pasuk yauunash wushkodtukquash, negonohtag muskesuk ne wuskesuk cherub, kah nahohtôeu muskesuk, wosketompae muskesuk, nashwenu8g qunnónoue muskesuk, yauwenu8g wompsikukquae muskesuk.
10.15 Kah cherubimsog tahshinoog: yeuoh pomantamwae oáas noh nauog ut kishke Chebare sepuut.
10.16 Kah cherubimsog monchehettit wheelash kishuhkunkquog: kah cherubimsog ashpun[á]hettit wunnuppawhunouh, 8waábenaóut wutch ohkeit, nish nan wheelash matta quinnuppemun8ash wutch ukkishkeyeum8óont.
10.17 Nag neepauwehetticheh, yeush neepom8ash, kah neg tahshehetticheh, yeush nehenwonche tahshem8ash newutche wunnashauanitt8moh pomantamwae oáas nish wutapéhtamunash.
10.18 Neit wussohsumóonk Jehovah amaém8 wutch woskeche ánuushkham8onganit wetuómut, kah neepattau woskeche cherubimsut.
10.19 Kah cherubimsog tahshin[á]og wunnuppuhwhun8oh, kah ushpeog wutch ohkeit ut nunnaumoonganit: nag sohhamwehettit, wheelash wonk kishukkongquog, kah nag neepoog ut wutchepwoiyeue squontamwe Jehovah wekit, kah wussohsumoonk um-Manitt8moh Israel waabe 8suhkunkquneau.
10.20 Yeuoh pomantamwae oáas nauogkup ut agwe um[-]Manitt8moh Israel, kishek Ch[é]bare sepuut, kah n8waheoog neg nan cherubimsog.
10.21 Nishnoh pasuk yau wuskesukquau, kah nishnoh pasuk yáuoh wunnuppawhunoh, kah ne agqueneunkquok wosketompae menutcheganit ohteau agwe wunnuppawhunit.
10.22 Kah ne agqueneunkquok wuskesuk8oash, nish nan muskesukquash naumompash kishke Chebare sepuut, nag neánussehettit, kah nag neheonwonche, nag nishnoh pasuk kutchit[â]usháog.
11.1 NAno, nashauanit nuttahshinuk kah nuppas8k en wutchepwóiyeue squontamut ut Jehovah wekit, ne wutchipwoiyeu, kah kusseh, ut squontame squontamésut neesnehchag kussuog kah napanna tahsuog wosketompaog, ut nag kenugke nunnau Jaazaniahoh wunnaumonuh Azur, kah Pelatiah wunnaumonuh Benajah, missinninnue sontimôog.
11.2 Neit nuttinuk, wosketompae wunnaumoniin, yeug wosketompaog natwontogig machuk: kah neg matche kogohquttukeg yeu keitotanat.
11.3 Neg an8wácheg, matta paswohtano, ayimuttuh wetuómash: yeu keitotan cauldron kah nenawun weyaus.
11.4 Newutch nag ayeuhkonittue quoshodtumau, quoshodj woi wosketompae wunnaumoniin.
11.5 Kah wunnashauanitt8moh Jehovah nunnuhkuhkunk, kah nuttinuk, ket8kash, y[è]u wussin Jehovah, yeu kussinneau woi Israelle wek, newutche n8wáhteoh nish masantamógish, nishnoh pasuk.
11.6 Kummishheómw8 nashógeg yeu ut otanat, kah kenumwohtómw8 nish toumáogwash nashitcheg.
11.7 Newutche yeu wussin Lord Jehovah, nahtauunógig neg ponógig nashaue, neg ne weyaus8, kah yeu keitotan mishohkuk88, qut na k8ch sohh8wununeau wutch nashauwe.
11.8 Kukquehtamumw8 togkodteg, kah kenuhkenumauunumw8 togkodteg, wussin Lord Jehovah.
11.9 Kah na k8tch sohh8unununeau wutch nashaue, kah kupponunumw8 ut wunnutchegan8óut penuwohteaog, kah wussittum8ongash pish nutussen ut kenugke kuhhogkaóut.
11.10 Pish kuppenushomw8 nashpe togkodteg k8sumunumw8 ut Israelle sussippoiyeum, kah pish k8wahteomw8 nen Jehovah.
11.11 Yeu keitotan matta pish k8mishahkuk8uneau, kah matta pish kenaau k8weyausu8mw8 ut na nashauwe, qut k8sumunumw8 ut Israelle sussippoiyeuut.
11.12 Kah pish k8wahteomw8 nen Jehovah; newutche matta kuppomushaontamomw8 nukkuhk8waongash, kah matta kutussumw8 n8sittum8ongash, kah ke[á]ne ussemw8 penuwohteâog neg wéenuhkunkqueógig.
11.13 Kah niyeup quoshoe missohhamon, Pelatiah wunnaumonuh Benajah nupp8; neit nuppenushadtam nuskesuk, kah nummishont8wop, kah nussip, woi Lord Jehovah, sun k8wohkukquossum Israelle askqshoncheg.
11.14 Wonk wuttinn8waonk Jehovah nupp[è]yauonuk, n8wop,
11.15 Wosketompae wunnaumoniin, kematog, kittinunkomóog kah wame mamusse wek Israel, nag, neh wadohkitcheg Israel ánáhetteupoh, nô8sukok Jehovah: yeu ohke nuttinnumonteanan ohtauunat.
11.16 Newutche n8wash, yeu wussin Lord Jehovah, tohkônogque nag nôadtit nuttinohkóneau ut kenugke penuwohteaut, kah tôhkonogque nusseahwhóneau ut kenugke wutohtimóineat, qut onch nutattuppehtauóog sanctuariemesut en wutohtimoinneat uttoh paahettit.
11.17 Newutche n8wash, yeu wussin Lord Jehovah, kummukinunumw8 wutch missinninnúut, kah kummi[à]nunumw8 wutch wutohtimóinneat, uttoh adt seahwhutteaóg, kah kuttinnumauunumw8 Israelle ohke.
11.18 Kah nag pish peyoneau, kah pish amaunumwog wame wunnishkeneunkquodt8m8ash, kah wutonkquanumukquodt8m8as[h] na wutch.
11.19 Kah nuppasukqunitteaheóog: kah kuppétauunumw8 wusku nashauanit, kah nutamaunum qussukquane metah wutch weyausu[ô]ut, kah nag nuttinnumauóog weyause metah.
11.20 Onk woh nag pomushaontamwog nuttinnaumatuongash kah woh nanawhetauog nukkuhk8waongash, kah woh wutussen[á]oash, kah n[a]g pish nummissinninnúmog, kah nen pish um-Manitt8m8oh.
11.21 Qut nag wuttahhou ásuhkomunit wunnishketeahaongan8, kah wutunkqueneunkquokish, nutonkquattantam ummayyeu nehenwonche uppuhkuk8óut wussin Lord Jehovah.
11.22 Neit cherubimsog tohshináog wunnuppohwhunn8oh, kah wheelash nah ut kishk[u], kah wussohsum8onk um-Manitt8moh Israel waabe wussuhkongqunneau.
11.23 Kah wussohsum8onk Jehovah kuhkuhquem8 wutch nashauwe keitotanat, & nepatteau wadchuut, ut wutchepwo8taniáyeu.
11.24 Ompetak nashauanit nuttahshinuk, kah nuppas8k ut monomansinneat, nashpe wunnashauanitt8moh God, en Caldea en missináhtu: neit monomansuonk ne naumomp kuhkuhquee nukkonukqun.
11.25 Neit nukken8naog neg masináitcheg wame nish Jehovah nahtissitcheh.
12.1 WOnk wuttinn8waonk Jehovah nuppey[a]onuk n8wau,
12.2 Wosketompae wunnaumoniin, kutai nashaue cheketamukkomukqut, neg wuskesukqutcheg en naumuneat, qut matta naum8og; nag wehtauog8og n8tamunat, qut matta n8tam8og, newutche nag cheketamukkomukquog.
12.3 Newutche ken wosketompae wunnaumoniin, onts8tae quagwashwish, kah ont8tash kesukodaeu ut anaquabhettit, kah wohkutontap wutch kutáyeuonganit en pen8e ayeuonganit ut anaquabhettit, pagwodche nag wunnatwontamwog tohkonogque wutcheketamwkomukk8uneau.
12.4 Neit pish kussohh8wuttau kummaumachiash kesukodaeu ut anaquabhettit, onatuh ontsinn8e maumachish, kah pish fussohham wunnonkquaeu ut anaquabhettit, onatuh nag sohhogig en missinnáinneat.
12.5 Asónteash hassunneutunk ut anaquabhettit, kah ne wutch sohhotash,
12.6 Ut anaquabhettit pish kupponamun kuthogkeit, kah kussohh8wuttauun papésuhkáeu, push kupputtagguhhum kuskesuk, onk woh mo kenaum8 ohke: newutche ken kukkéhkinne[à]sue ponsh en wekit Israel.
12.7 Kah nuttussen neanann8sumuk: nussohh8wuttóh nummaumachish kesukodáeu, onatuh missináe maumachiit, kah wunnonkquae nupposhponteam hassu[n]nútonk nashpe nunnutchegash, nussohh8wuttauunah wôsinneunk8wae kah nupponamunah nuttugkit ut anaquabhettit.
12.8 Kah nohtompog wuttinnw8aonk Jehovah nuppeyaonuk n8wau,
12.9 Wosketompae wunnaumoniin sunnummatta Israelle wek ne cheketamwekomuk, kuttugk8 toh kutussen?
12.10 Nag us, yeu wussin Lord Jehovah, yeu weanun wutchayeum8 Jerusaleme sontimóut kah wame Israelle wetu, ut kenugke nagoh.
12.11 N8wash, nen kukkéhkinneasuonk: ne ahussee, ne pish unnehéóneau: nag pish ontseog, kah pish missino8og.
12.12 Kah sontim ne kônukusháhetticheh, pish ponam wuttugkeit wôsinneunk8wae, kah pish sohham: nag pish pannupponteaog hassunneutunk na ut sohwhunnegonat: pish puttogkum wuskesuk, matta wunnaum8unat ohke, nashpe wuskesukqut.
12.13 Wonk nussepagkenumau nuthashaboh kah noh pish puttohham ut nuppehhanit, kah pish nuppasou Babylon, en Caldeanse ohkeit: qut matta pish wunnaum8un touhkonogque na pish wuttit nuppun.
12.14 Kah nusséauh en nogque niṣhnoh wabánit[,] wame neh weechayeumukqutcheh wutaninnumunkqunat, kah wame ukkenauwameongash, kah nag nutasuhkaue kodtinnumauóog togkodteg.
12.15 Kah nag pish wahteauog nen Jehovah, nag seahwh[o]g ut kenugke wutohtimóinneat kah chach[a]buhtei en wutohtimóineat.
12.16 Qut nusséqun ogguhsuog wutche togkodteganit, wutch mahshagquodtut, kah wutch enninnaonganit, onk woh nag wahteauwahuog wame wunnishkenunkquodt8m8ash en kenugke penuwohteáut uttoh paáhettit, kah nag push wahteauog nen Jehovah.
12.17 Nano wuttinn8waonk Jehvoah nuppeyaonuk, n8wau,
12.18 Wosketompae wunnaumoniin, nunnukshae meechish petukqununk, kah nukkep8sue kah nanauwont[á]m8e wuttattash kenippem.
12.19 Kah us ohkee missinninnúog, yeu wussin Lord Jehovah, papaume wadohkitcheg Jerusalem, kah ohkeit Israel, nag pish nanauwontamwe meechwog uppetukqununkan8, kah chepshae pish wuttattamwog wunnippem8 onk woh wutohke touushin wutch wame ne na ohtag, wutche wutchekéusseongan8 neg na wad[ó]hkitcheg.
12.20 Kah keitotanash nish wadohtimukish pish mahchimwushinneash, kah ohke pish touwushin, kah pish k8wahteomw8, nen Jehovah.
12.21 Kah wuttinn8waonk Jehovah nuppeyaonuk n8wau,
12.22 Wosketompae wunnaumoniin, teâg ne nupwoáonk ne ohteauéhettit ut Israel, n8wahettit, quohque peyom8ash kesukodtash, kah nishnoh monomansuonk pann8wóm8.
12.23 Newutche nag us, yeu wussin Lord Jehovah, n8wohkukquóhtauun yeu nupwoáonk, kah nag pish matta wonk auwohtéau8og nupwoáonk ut Israel: qut nag us kesukodtash pas8cheyeu8ash, ne âdtam8m8uk nishnoh quoshoe missohham8onk.
12.24 Newutche matta pish wonk ohtano tahn8che monomansuonk asuh pann8wae quoshae missohham8ongash ut wekit Israel.
12.25 Newutche nen Lord, pish nukkéket8kom, kah kutt8wonk ne an8wi, pish nnih: matta pish wonk quohqueu peyomun8: newutche ut kukkesukodtumut, woi cheketemukomuk, nussim kutt8onk, kah nutussen, wussin Lord Jehovah.
12.26 Wonk wuttinn8waonk Jehovah nuppeyaonuk, n8wau,
12.27 Wosketompae wunnaumoniin, kusseh, Israel wek n8wau monomansuonk ne nag*, ne pish cheke n$nih, kah noh quoshodtum nôadtit ohtagish ahquompiash.
12.28 Newutche nag us, yeu wussin Lord Jehovah, wanne teagwe nukkutt8onk pish wonk quohque peyomun8, qut kutt8onk ne an8wi, pish n$nih, wussin Lord Jehovah.
13.1 KAh wuttinn8waonk Lord nuppeyaonuk, n8wau,
13.2 Wosketompae wunnaumoniin quoshoe missohhash ayeuuhkonittue Israelle quoshodtumwaenuog neg quoshae misohhogig, kah nag us quoshodtukeg wutch nehenwonche wuttahh8wóut n8tam8k wuttinn8waonk Jehovah.
13.3 Yeu wussin Lord Jehovah, missi wutonkapunnaongan8 as8tue quoshodtumwaenuog neg asuhkogig nehenwonche wunnashaongan8, monteag naumohetteg.
13.4 Woi Israel, kukquoshodtumwaenumog ogqueneunkqussuog touohkomukque wonkqussissit.
13.5 Matta kukkuhkuhk8mw8 adt touwag, kah matta kuppummeneutomw8 wutche wek Israel, neepauinneat ayeuwittinneat, ut ukkesukodtumut Jehovah.
13.6 Nag naumwog tahn8cheyeu8uk, kah pann8wae quoshodtum8onk kussimw8, Jehovah n8wau, kah Jehovah matta nah wutann8nuh: kah nag annoôsheaog onkatogeh, nag woh ummenuhkehteauunaóut kutt8onk.
13.7 Sunnummatta kenaum8mw8 tahn8cheyeue monomansuonk, kah sun matta kussumw8 pann8wae quoshodtumoonk, an8waog, Lord wussin, matta an8wáon?
13.8 Newutche yeu wussin Lord Jehovah, newutche kussimw8 tahn8cheyeu8uk, kah kenaumw8 pann8waongash, newutche kusseh, kutayeuuhkonunumw8 wussin Lord Jehovah.
13.9 Kah nunnutcheg pish nuhkuhkongquog quoshodtumwaenuog neg nagig tahn8cheyeu8uk, kah pann8wae quoshae missohhogig: nag matta pish appeog ummoeuongan8out nummissinniñúmog, kah matta pish nag wussukwhóseog, ut ne adt wussuhkwhut wek Israel, kah matta petuttea8og Israelle ohkeit, kah pish k8wahteomw8 nen Lord Jehovah.
13.10 Newutche, nux newutche pannes8unaog nummissinninnumoh, an8wahettit, wunahteagk, kah matta wunohteaonganinn8: kah pasuk ayim hassunnútunk, k[á]h kusseh, onkatog wussiss8numun matta ogquéhchippáeu man8nskoh.
13.11 Nag us sas8nukeg matta ogquéhchippae man8nskoh, pish penushau, pish nehtippáe sokanon, kah kenaau woi mishe mussegon pish kuppenushaumw8, kah mishehtahshin pish wunnehnegukkomun.
13.12 Kusseh, hassunneutunk penushunk, sun matta pish kuttitteomw8, uttiyeu sas8num8onk sas8numógkup?
13.13 Newutche yeu wussin Lord Jehovah, nuss8hquekomun naṣhpe miṣhetahṣhin ut nummusquantam8onganit, kah pish onupáe sokanon, ut nummusquantam8onganit, kah mishe musségon ut nutchenauausuonganit mahtupánumunat.
13.14 Neit nussohquenum hassunnutunk ne sas8num[ó]gkup matta ogquehchippaeu man8nsk, kah piṣh nunn8kinumun, newaj woh ukquenohtogk8m wahṣheau, kah pish panusheau, kah kenaau pish kummahtupaemw8 ut nashauwe, kah piṣh k8wahteomw8 nen Jehovah.
13.15 Yeu nuttinne ussen nummusquantamoonk ut hassunneutonkanit, kah ut nag sas8nukeg matta tuttúhpinausue ma8nsk[,] kah piṣh kuttinonumw8, hassunnutunk matta ohtano asuh nag sas8nukkuppanneg.
13.16 Ukquoshodtumwaeneumoh Israel, neg quoshodtukkuppanneg papaume Jerusalem, kah neg nagig wunohteae monomansuongash wutche nahon; kah matta wunohteaonganin8, n8wau Lord Jehovah.
13.17 Wonk ken wosketompae wunnaumoniin, ayueuhkonittue ponumau kuskesuk wuttaun8oh kum̃issinninnúmog, neg quoshodtukkeg wutch nehenwonche wuttahh8wóut, kah nag ayeuuhkonittue quoshoe missohhash.
13.18 Kah n8waṣh yeu wussin Lord Jehovah, missi wutonkapuñaongan8 mittamwussissog neg áyikeg ahpuhquassum8unaṣh ut agwe wame munnukquit, kah ponukeg coifṣash ut uppuhkukqut nishnoh nunnukontunk, tohqunónat keteahogkôunog: sun kutadchanámw8 ukketeahogkôun8uh nummissinninnúmog, kah sun kuppomantamwáheomw8 keteahogkôunog neg pauhónukqueógig?
13.19 Kah sun kenishkhimw8 ut kenugke nummissinninnúmut, wutch yânitchanaṣh barlyhaṣh, kah wutche petukqunnege kodchuhkiaṣh? nushonat keteahogkôunog neg woh mo nupp8gig, kah pomantamwaheonat keteahogkôunog, neg woh mo pomantam8gig, nashpe kuppann8waongan8 en nummissinninnúmut neg n8togig kuppann8waonganooaṣh?
13.20 Newutche yeu wussin Lord Jehovah, kusseh, nen nutayeuuhkontam kutahpuhquohsum8un8oash, uttoh niṣh nashpe na adchauóg keteahogkôunog, nag k8semoheou[n]naóut, kah piṣh nehnegukkomunaṣh wutch kuhpittén8óut kah nupponun keteahogkôunog, keteahogkôunog neg adchauógig k8sémoheounaóont.
13.21 Kuk-koifṣash wonk nehneguhkom, kah nuppohquohwhun num̃issinninn[u]mog wutch kenutchegan8óut, kah matta piṣh wonk ut kenutchegan8óut woh adchauóog, kah piṣh k8wahteomw8 nen Jehovah.
13.22 Newutche nashpe kuppann8wayeuongash kummauteomw8 wuttahhou sampweussecheg, neg matta mauheógig, kah kummenuhkehteomw8 wunnutchegan8oaṣ matcheet8wog, onk woh mo qushkeinat wutch ummatchetoe mayut, quoshomóg pomantamóonk.
13.23 Newaj matta pish wonk naum8og tahn8cheyeu8uk, kah matta pish quoshoe kukquoshodtum8mw8, newutche nuppohquohwhun nummissinninnúmog wutch kenutcheganit, kah pish k8wahteomw8 nen Jehovah.
14.1 NEit nawhutch Israelle Eldersog nuppeya8nukquog, kah nag appuog anaquabeh.
14.2 Kah wuttinn8waonk Jehovah nuppeyaonuk, n8wau,
14.3 Wosketompae wunnaumoniin, yeug wosketompaog ponaog wuttinnúkontunkanouh ut wuttahh8wout, kah nag ponamwog ummatcheseáe togkussittassun[ó]onk, ut anaquabenit, sun nen woh nag nuttit nt8mittean?
14.4 Newutche ken8s nagoh, kah nag us, yeu wussin Lord Jehovah, nishnoh wosketomp ut wekit Israel noh wánashont wuttinnúkontunkoh ut wuttahut, kah noh ponuk ummatcheseáe togkussittassu[m]8onk ut anaquabit, kah peyaónont quoshodtumwaénúh, nen Jehovah woh nunnamp8hamau, neh paónutcheh neane muttaánunit wuttinnúkontunkoh.
14.5 Onk woh nuttohqunum wek Israel ut nehenwonche wuttahhut, newutche nag wame penuwohteóog wutch nuhhogkat, nashpe wuttinnukontungan8uh.
14.6 Newutche us wek Israel, yeu wussin Lord Jehovah, aiuskoiánatam8k, kah qushkek wutch kuttinnukontunkan8óut, kah qushkinnumok kuskesuk8oash wutch wame kutonkquanumukquodtóm8óut.
14.7 Newutche nishnoh pasuk ut wekit Israel, asuh pen8wot noh n8sausit ut Israel, noh chippéhtiit, kah ponont wuttinnukontunkoh wuttahhut, kah ponuk ummatcheseae togkussittassúnoonk ut anaquabit, kah peyont quoshodtumwaenuut, nat8tomauont papaume nen, nen Jehovah piṣh nashpe nehenwonche namp8hamau.
14.8 Kah nutayeuhkonittue ponamau nuskesuk noh wosketomp, kah noh nukkéhkinneasuwéh, kah nopwoaonganéh, kah nuttummetáh wutch nôeu nummissinninnûmut, kah piṣh k8wahteomw8 nen Jehovah.
14.9 Kah, quoshodtumwaenin pann8wadt ne teag missohhog, nen Jehovah nuppann8wáh noh quoshodtumwaénin, kah nunnúhkonnumaue summagunumau nunnutcheg, kah noh pish nunnush wutch nôeu nummissinninnumut Israel.
14.10 Kah nag pish kenunnumwog ummatcheseongane sasamatahwhaongan8: sasamat[à]hwhoonk quoshodtumwaen pish tatuppeyeu8 sasamatahwhaonk noh nat8tomauont.
14.11 Onk wek Israel matta wonk woh nanwiyeu wutch nuhhogkat, kah matta wonk woh nishkheau nashpe wame uppaneseongash, qut woh nag nummissinninnúmog, kah woh nen um-Manitt8moh wussin Lord Jehovah.
14.12 Wuttinn8waonk Jehovah wonk nuppeyaonuk, n8wau,
14.13 Wosketompae wunnaumoniin, ohke matchenéhhit nashpe mishe matcheseonk, neit nunnuhkenumaue summagunumwontamun nuhpit, kah nuppohquenum wutanwôhhouunne petukqunnungan8, kah nuhkinnumau mahshagquodt, kah piṣh nuttummetah wosketomp kah puppinashim.
14.14 Tôhkônogque yeug nash8itcheg wosketompaog Noah, Daniel, kah Job wutappi[n]neáop, nag woh pohquohwhunáog webe nehenwonche ukketeahogkôunouh, wussin Lord Jehovah.
14.15 Woskehuwae puppináshimwog pannupwushâheog ohkeit, kah matchehteauáhettit, onk woh touwushin, onk woh matta howan uppannupwushaon wutche puppinashimwog.
14.16 Tohkônogque yeug nishuog wosketompaog wutapineau, pomantamon wussin Lord Jehovah, matta woh pohquohwhunau[o]og wunnaumonáuh asuh wuttaun8oh: nag webe woh pohquohhamwog, qut ohke piṣh touushin.
14.17 Asuh nuhkinnumon togkodteg ne ohkeit, kah n8waon, togkodteg pannupwushaaṣh ohke, newaj na wutch tummetahwog wosketomp kah puppinashim.
14.18 Tohkônogque yeug nishuog wosketompaog wutapineau, pomantamon wussin Lord Jehovah, matta woh pohquohwhunauóog wunnaumoniinuh asuh wuttauninuh, qut nag webe woh pohquohhamog.
14.19 Asuh ann8nog enninneaonk ne ut ohkeit, kah sokanumwontamon nummusquantam8onk ut musqueheonganit, na wutch tummetahwhonat wosketomp kah puppinashim.
14.20 Tohkonogque Noah, Daniel, kah Job wutapinneaóont, pomantamon wussin Lord Jehovah, nag matta woh pohquohwhunauoog wunnaumoniinneuh, asuh wuttauninneuh: nag webe woh pohquohwhunaog nehenwonche ukketeahogkôun8uh nashpe wussampweusseongan8.
14.21 Newutche yeu wussin Lord Jehovah, toh woh in m8cheke ann8nog yauunash nummishe wussittum8ongash en Jerusalem, togkodteg, kah mahshagquodt, kah woskehuwae puppinashimwog, kah enninneaonk na wutch tummetahwhonat wosketomp kah puppinashim.
14.22 Qut kusseh, na ut pish oguhsikeg sequn[óo]g, neg nekheoncheg, naneswe wunnaumoniinneuh, kah wuttaunineuh, kusseh nag pish sohwheog en kuhhogkaóut, & piṣh kenaumw8 ummayyeu kah wutusseongan8, kah piṣh kuttaphetteamw8 papaume machuk ne n[o]hkinum ut Jerusalem, papaume wame ne nohkinumauog.
14.23 Kah nag pish kuttaphik8óog naumóg ummayash kah wutusseongash, kah pish k8wahteomw8, matta tahn8che nutussein, wame ne ánteau wussin Lord Jehovah.
15.1 KAh wuttinn8waonk Jehovah nuppeyaonuk n8wau,
15.2 Wosketompae wunnaumoniin, teagwas weenomwussippog ne aneukom8m8 niṣhnoh mehtug, asuh wuttuhk ut kenugke touohkomukque mehtugquhkontu?
15.3 Sun woh ne timber neemunumun toh ussenat? asuh sun woh ne wuttinnumun wónkóntug ne wunôóhshadtauunat wisq?
15.4 Kusseh ne unnuhkon n8taut, chikohsumunat n8teau, n8teau nashqutteau ut aeeteauwe kah nashauwu, sun ne woh toh ussen?
15.5 Kusseh, máseuk, matta toh nomâmukquodtin8p: uttoh woh unne ogguhsé ompámukquodt n8teau mahchikkussik, kah mahchukkitteau.
15.6 Newutche yeu wussin Lord Jehovah, onatuh weenomwussippog ut kenugke touohkomukque mehtugquash, niṣh monagiṣh chikohtaut, ne nuttinne magun wadohkitcheg Jerusalem.
15.7 Kah nag nutayeuuhkonittue ponamauóog nuskesuk, nag piṣh sohhamwog wutch n8taut, kah n8teau piṣh mahchukkisukquog, kah piṣh k8wahteomw8 nen Jehovah, nah ayeuuhkonittue ponamauog nuskesuk.
15.8 Kah nuttauwushitteoh ohke, newutche nag usseog panneusseonk wussin Lord Jehovah.
16.1 WOnk wuttinn8waonk Jehovah nuppeyaonuk n8wau,
16.2 Wosketompae wunnaumoniin, wahteauwah Jerusalem wunnishkeneunkquodt8mash.
16.3 Kah n8wash, yeu Lord Jehovah wuttittamun Jerusalem, keneetuonk kah kutontseonk ne Canaanne ohkeit, k8sh mo wut-Amorite, kah kokas mo wut-Hittite.
16.4 Kah ne keneetuonk, ne kesukok neekean, keenwe matta tummussum8uneap, kah matta kutchissittau8unap ut nippeit, pahketeauunat, matta kussaltanóhwhutteop, kah matta kukkishpinnitteop.
16.5 Wanne muskesuk kukkitteamunkinneunk8 yeush kuttinhetteanat, qut kuppogkenit ut pohquashinne ohteuhkonit kutjishánumitteanat ne kesukok neekean.
16.6 Kah paumushaónunon, kah nauunon kuttahtashkuhkont ut nehenwonche k8sqheonganit, kuttininup, k8sqheonganit, apean, nux kuttininup, apean k8sqheonganit, pomantaṣh.
16.7 Kummuttaánhesh onatuh ohteuhkòne wunneht8nuk, kah nano kummonam, kah nano kummuttaan, kah k8nasháyeu: kussogkodtunkaṣh kenauwinneunkquodtaṣh, kah kummeesunk neekin, poskisséan, kah m8sontupp8an.
16.8 Kah paumuhkáuunon kah mónunneauunon kusseh, kutahquompiyeum ne womonittue ahquompi, kah kenuhkenumauunup nussissippoog, kah nupputtogk8humup kupposkissuonk: nux, kutchadchek[é]imunup, kah k8n8ohkónunup, wussin Lord Jehovah, kah ken n8tihéip.
16.9 Neit kukkitchissumunup nippe: nux kuppannuppe kutchessumunup k8sqheonk, kah kussisseqununup pummee.
16.10 Kah wonk kuthogquanunup wunnequósue anakausuonk, kah kummoxinuhkauunup badgerse hohk8nunk, kah kupputtukquobpinunup wunhashabpónak, kah kupputtogguhwhunup silk.
16.11 Kah wonk kuthogouñumauunup wunhogk8unash, kah kehtippetenâpeash nupponumup kenutcheganit, kah hogquinnumáonk ut kussittipukanit.
16.12 Kah nuppon nompak8 kuskodtukqut, kah soggussohhouunash ut kuhtauogut, kah wunnegenne chetuhquab ut kuppuhkukqut.
16.13 Yeu kuttinne hogqunumon gold kah silver, kah kuthogk8onk wunne womponak, kah silk, kah wunnequontausue anakausuonk, kah kummeechup wunne n8khik, kah hony, kah pummee, kah kummuttae wunneet, kah k8niyeup as8tam8ong[á]nit.
16.14 Kah k8woweenomitteaonk sohham8m8 en penuwohteahtu wutche k8neetuonk, newutche pannuppeyeu8p nashpe n8neetuonk ne hogqunnuama[u]un, wussin Lord Jehovah.
16.15 Qut kuppabuhtantamup nehenwonche k8neetuonk, kah kenanwun8dsquaus, newutche k8wowenomitteaonk, kah kussókenumup kenanwunn8dsquaôsuonk, ut niṣhnoh pasuk noh paumwushadt, wuttaiheuh.
16.16 Kah keneemunumup nawhutch kuthogk8unash, kah k8nteoh kukqun[ú]hqui ayeuongaṣh naṣh m8cheke nnagaṣh, kah ne kuttit nanwun8dsquaôsinneap: ne agqueneunkquokiṣh matta piṣh wonk peyaumun8ash, kah matta nnano.
16.17 Kah wonk keneemunumup k8negane nompak8unash wutche nuk-goldum kah nus-silverum, niṣh anumauunónish, kah k8wosketompaeu nunnúkontunkanuhkauom kuhhog kah kenanwun8dsquaôsineunk.
16.18 Keneemununup k8nequósue hogk8unash kah neg kuthogquanonaopash: kah kupponam nuppummeeum k[a]h n8weetemungquott8m ut anaquabhettit.
16.19 Kah wonk nummeechumum ne anumauunomp, wunne n8khik, kah pummee, kah hony, ne sohkom8unomp, nag kupponamauopanneg wutche weetemungquok: kah yeu nniyeup wussin Lord Jehovah.
16.20 Nano kenemunomp kenaumonunk, kah kuttáunog neg neekitteiéaneg, kah yeuh nag kussephamauonáuh; nag mahchipwunneaoont: sun yeu peasin kummansquaosuonk?
16.21 Kenushonat nummukkiesumog, kah neg kummagununk pannupwushheahonat n8taut wutche nagoh?
16.22 Kah ut wame kenishkeneunkquott8mut, kah kenanwun8dsqua[ô]suonganit, matta kummehquontam8h k8skenue kesukodtumash, poski[n]eau, kah m8sesean, kah nishkhenumuk ut k8sqheonganit?
16.23 Kah nniyeup mahche nag** wame yeush kummatcheseongash (missi kutonkapunaonk, missi kutonkapunaonk wussin Lord Jehovah)
16.24 Wonk kutáyimom nanwun8dsquaôsue ayeuonk, kah kutáyimom qunuhqui ayeuonk nishnoh toumaogquehtu.
16.25 Kutayimomp kukqunuhquiayeuonk ut niṣhnoh uppuhkukk8e mayut, kah kutjishontamwáhteop k8netuonk, kah k8wohshinumau kusseet nishnoh pasuk noh paumwushadt, kah kummishteoh kenanwun8dsquaôsuongaṣh.
16.26 Kah wonk kummansquaôs Egyptiansog keetatteamunganog maghogkoncheg, kah kummishteoh kenanwun8dsquaôsuongaṣh kumm8m8sqhinneat.
16.27 Newutche kusseh, kenuhkenumoush nunnutcheg, kah nupwóhkitteoh kummeetsuonk, kah kupponsh wuttenantam8ongan8óut neg sekeneunkqueógig wuttaun8oh Philistiansog, neg akodchuwontogig kenishkeneunkque may.
16.28 Kah wonk kenanwun8dsquaaus Assyriansog, newutche k8saum8s: nux nag kummansquaôsinneunk, qut asquam kuttapeneuh.
16.29 Nano wonk kenohnompu manishsquaus ut Canaane ohkeit wehque Caldea, qut asquam kuttapeneuh.
16.30 Uttoh en n8chumwi kuttah wussin Lord Jehovah wame yeush asean, wutusseonk matta kuhkenawe nanwun8dsquaôsue mittamwossis?
16.31 Newutche kutayim kenanwun8dsquaausue ayeuonk ut nish$noh uppuhkuk8e mayut, kah kutayim kukqunuhqui ayeuonk ut noh toumaogquehtu, kah matta kuttatuppeyeu8 nanwun8dsquaausuenin, newutche kutjishontam kupponomponteonat,
16.32 Qut onatuh ummittamwussin, noh monsquaausit, noh nompe neemunont penuwohteuh wessukeh.
16.33 Nag ponampauwaog nanwun8dsquaôsinitcheh, kah wame ken kupponompau womonadcheg, kah nag kutonkquttauoog, woh nag kuppeyogqunnaoout waeenu wutche kenanwun8dsquaaus[o]onk.
16.34 Kah kuppen8we ussem onk wonkatogig mittamwussissog, ut kummamussinneat, matta howan asuhkonkk8unish kummamussinneat, kah newutche kupponompus, kah kupponomponteoh: newaj pen8wayeuean.
16.35 Newutche woi manisquaausuen n8tash wuttinn8waonk Jehovah.
16.36 Newutche yeu wussin Lord Jehovah, nenishkeneunkquodt8m sokenumun, & kupposkissuonk woshwohteau nashpe kenanwunn8dsquaausuongaṣh, weeche womonadcheg, kah nashpe wame kittinnúkontunkane nishkeneunkquodt8maṣh, kah nashpe 8sqheongan8 keneechauog, neg aninnumauadcheh.
16.37 Newutche kusseh, nummóun wame womonadtcheg, neg weeteanumadcheg, kah wame neg womonadcheg, kah wame neg sekeneauadcheg, nag kutayeuuhkonittue móunnumauúnununk waeénu, kah nag n8woshwunnumauóog kupposkissuonk, onk woh nag naumwog wame kupposkissuonk.
16.38 Kah kutogque wussumuṣh mittamwossissog manussquaausitchég, kah nashteacheg w[a]sumutcheg, kah kuttinnumouṣh musqueheonk, ut musquantam8onganit kah m8summuaonganit.
16.39 Kah wonk nummag kuhhog wunnutchegan8óut, kah nag piṣh kepuhteaog kuhqunuhquiayeuonk, & piṣh kepuhteaog kuhqunuhquiayeuongaṣh: kah wonk nag piṣh kupposhkinukquog kuthogk8unaṣh, & piṣh amaunáog k8netue nompakouunaṣh, kah piṣh kupposkeh, kah m8seu kussequnukquog.
16.40 Kah nag piṣh wonk kutayeuuhkonittue paudtunkquog m8chequshau[n], kah nag piṣh kukqussukquantahhukquog, kah piṣh kutasutt[ó]hikquog togkodtegash.
16.41 Kah nag piṣh chikkohsumwog keekaṣh ut n8taut, kah nag piṣh kittinhikquog wussittum8ongaṣh, ut anaquabhettit monaog mittamwossissog: kah kutahqueteauwábesh nanwun8dsquaôsuonk, kah ken matta piṣh wonk kupppónompausu,
16.42 Neit nutanwohsinnuwáhtoh kummusquanumunóonk, kah numm8summuwaonk piṣh kenukkonuk, kah piṣh nutchequnap, kah matta wonk nummusquantam8.
16.43 Newutche matta kummequantam8 k8skenue kesukodtumaṣh, qut kumm8m8sqheh nashpe wame yeuṣh, newutche kusseh, nutonkquodtantam kummay ut kuppuhkukqut, wussin Lord Jehovah, kah matta piṣh kutussu ne nishkeneunkquok anue onk wame kenishkeneunkquodt8mash.
16.44 Kusseh niṣhnoh pasuk noh auwohteadt nupwoaonk, piṣh kutayeuuhkonittue auwemunukqun yeu nupwoaonk, an8wadt, neániit wutokasin ne wuttinniin wuttaunin.
16.45 Ken kokas wuttaunoh, noh unkquánumont wessukeh, kah wunneechanoh, kah ken weetompassu keetompassuog neg onkquanumoncheg wessuk8oh, kah ummukkiésumóuh: kokas wut-Hittit, kah k8sh wut-Amorit.
16.46 Mohtomegit ketompas, wus-Samaria, nagum kah wuttaunoh, neg apitcheg kummenadcheanit: kah peississit ketompas noh apit kuttinohkôunit, noh Sodom kah wuttaunoh.
16.47 Qut matta kutasúhkomóh ummayeuóaṣh, asuh kutussu wunnishkeneunkquott8m8aṣh, qut onatuh ne teag peasik, ken kutánue anusséhit, onk nagoh ut wame kummayeu8out.
16.48 Pomantamon wussin Lord Jehovah, Sodom ketompas, matta usseu, nagum kah wuttaunoh, ne asean, ken kah kuttaunog.
16.49 Kusseh, yeu ummatcheseonk ketompas Sodom, pittuanumóonk, wussaumepw8, kah monat sasegeneam8og, appehtunk, kah wuttaunoh, kah matta menehketeau8 matchekue kah quenauhik8e menutcheg,
16.50 Kah pittuánumweenunkqussuog kah usseog nishkeneunkquok ut anaquabeh: newaje nag amaunog neane tapeneam.
16.51 Kah Samaria matta uppóhshe ussein kummatcheseongaṣh, qut nano kummishteoh kenishkeneunkquodt8maṣh onk nag, kah kussampweogquanumukqussehéoog ketompasuog ut wame kenishkeneunkquodt8mut niṣh áseaniṣh.
16.52 Ken wonk wâsumadt ketompasuog, kenunuṣh nehenwonche kutakodchuonk, wutch kummatcheseongaṣh, niṣh aséaniṣh m8cheke, unkquene[u]nkquodtaṣh onk nag: nag ánue kussampweussúmukquog: nux chepshaṣh wonk, kah attumunuṣh kutakodchuonk, newutche kussampwe ogquanumweh keetompassuog.
16.53 Qushkinnumon wonk ummissinn8ongan8, ummissinnoongan8 Sodom, kah wuttaunoh, kah ummissinnoonk Samaria, kah wuttaunoh, neit piṣh wonk nukquéhchuun, ummissinnoongan8 másompánumauunumukeg ut nushaue nagoh.
16.54 Onk woh kutattumunumunat nehenwonche kutakodchuonk, kah woh kutchepsham ut wame ne asean, newutche ken nag kuttapheoog.
16.55 Ketompassuog, Sodom kah wuttaunoh nag qushkehettit en negonne neaniéhetteup, kah Samaria kah wuttaunoh nag quinnuppehettit en negonne neaniéhetteup, neit ken, kah kuttaunog piṣh kukquinnuppemw8 en neaniyeup.
16.56 Newutche ketompas Sodom matta missohwhop ut kutt8nut ut kuppehtuanumwe kesukodtut.
16.57 Asquam kummatcheseonk wa[h]shan8k neane ne adt ahquompag wuttaunuh Syria kekomukquean, kah wame neh weenuhkongqutcheh wuttaunoh Philistiansog, neg sekeneunkqueaneg waeénu.
16.58 Kenunnum kenishkeneunkqussuonk, kah kutunkquanumukquodt8maṣh wussin Jehovah
16.59 Newutche yeu wussin Jehovah, kuttinheṣh, ne aséan, kutjishontam chadchekeyeuaonk, pohquenuman wunn8waonk.
16.60 Qut onch nummehquontam k8n8waonganun ut k8skenuuneat[:] kah kummenuhkehteouṣh machemohtag wunn8waonk.
16.61 Neit piṣh kummequontam kummayash, kah piṣh kutakoj attumunog ketompasuog, mohtomegit kah peississit, kah nag k8taunuhkaúunununk, qut matta wutch k8n8waonk.
16.62 Kah kummenuhkehteoush n8n8waonk, kah piṣh k8wahteoh nen Jehovah.
16.63 Onk woh kummehquontam kah woh kutchepsham, kah matta woh wonk k8waóhshinum8 kutt8n newutche kutakodchuonk wanohteaónunon wutch wame ne asean wussin Lord Jehovah.
17.1 KAh wuttinn8waonk Jehovah nuppeyaonuk, n8wau,
17.2 Wosketompae wunnaumoniin siogk8wao[n]k unn8waṣh, kah kuhkinneasuonk unn8waṣh ut wekit Israel.
17.3 Kah n8waṣh, yeu wussin Lord Jehovah, mishe wompsikuk, mogkinnepuhwhunau, quogquonipuhwhunau, mishequnau, noh m8cheke unnussit, peyau Lebanon, kah quenappu quanunkquok wuttuhk ut chikkuput.
17.4 Pohquodtam woskechée woskeantuk, kah wuttuss8wuttauun en kodtauompasuwu ohkeit, kah upponamun wutotanaout kodtauompasitcheg.
17.5 Kah wonk neemunum wuskannem ne ut ohkeit, kah wuttittanohteuhkon missegun ohteuhkonit, kah 8nahtauun ut kisheke mishe sep[ù]ut, kah wutogque ohteúhkonanumwussikkup.
17.6 Kah nekin, kah penaékinnu weenomwussippag88, tiuhquonkquodt, wuttuhqunaṣh wayeoéguk wuhhogkaut, wadchaubukquaṣh agwe wutohtaaṣh: onk weenomwussippog88, kah wuttuhqunaṣh tannegen, kah wuttuhquenémesu8.
17.7 Onkatog wonk mishe wompsik8k, mogkinnepuhwhunau, kah m8chekéqunau, kah kusseh yeu weenomwussippog, nôhnogquekin wutchaubukquash, kah wuttuhqunnú8 en noh nogqueu, onk woh 8tattippattauunat nash wutanaskóhhamóe passohteaquontegash.
17.8 Ne ohteuhkausu wunne ohkeit kishke mishe nippekontu, onk woh wuttuhqunnú8, onk woh meechummú8, onk woh ne wunn8wenomsippog.
17.9 N8waṣh yeu wussin Lord Jehovah, sun woh wunayeum8? sunnummatta woh noh pohquohchâbukinneau, kah tummehtham8un ummeechummuongaṣh, onk woh muss8pohteau, piṣh miss8pohteau wame tannegane 8neepogwash: matta nashpe mishe menuhkesuonk, kah matta m8náe missinninnuog uppohquochabuhkinnum8uneau.
17.10 Nux kússeh, ahketeamuk sun woh wunniyeum8? sun matta woh papaquanne muss8pohtán8, wutchepwosh mussuhkog? piṣh uhp8teau ut passohteaquonteganit ne adt tannegik.
17.11 Nano wuttinn8waonk Jehovah nuppeyaonuk n8wau,
17.12 Us yeu cheketamukkomukqut, sun mo k8wahteauomw8 uttoh yeush ánawuttam8m8uk? nag us, kusseh, Babylone ketass8t peyau Jerusalem, kah tohqunau ketass8toh, kah sontimoog, kah weeche missinóhkonónuh en Babylon.
17.13 Kah neemunon nawhutche ketahs8tamwe wuskannem, Kah nah 8n8wonáuh, kah wutchadchekéewaheuh, kah wonk tohqunnau másugkenutcheh ut ohkeit.
17.14 Onk woh ass8tam8onk tiuhquonkquodt, onk woh matta nusseu waabunóou wuhhogkuh, qut nashpe nanauwehteauunat 8n8waonk, woh neepadteau.
17.15 Qut wutcheketauoh, ann8nont wutann8naéneumoh en Egypt, onk woh nag wuttinnumauouh horsesoh, kah monaog missinninnúh: sun woh wunniyeu? sun woh pohquohhum noh ne asit? asuh sun woh pohquohwhunau pohquenuk 8n8waonk?
17.16 Pomantamon wussin Lord Jehovah, wunnamuhkut, ne ayeuonk ketass8t apit, noh kohtass8tamwéheont, neh wutchadchekeyeuwaonk pohquenumauont, neh piṣh weeche wunnupp8moh, ut nashauwe Babylon.
17.17 Kah Pharaoh weeche ummishe kenauwamemoh, kah ummuttaan8moh, matta pish wutannumauouh ut ayeuwuttinneat, wadchuuhkonat, kah wonkon8sinuhkonat, tummehtahwhonat monaog missinninnúog.
17.18 Newutche jishantam chadchekeyeuwaonk wutch pohquenum8onk wunn8waonk (kusseh maguk wunnutchég) kah asit wame yeush, matta piṣh pohquohham8.
17.19 Newaj yeu n8wadt Lord Jehovah, pomantamon, wunnamúhkut mutchadhekeyeuwaonk jishantog, kah n8n8waonk ne pohquenuk, ne nutonkquattantamun ut nehenwonche uppuhkukqut.
17.20 Kah nussepagenumau nuthashabpoh, kah noh piṣh puttahham ut nutahpéhannit, kah piṣh nuppas8 Babylon, kah na piṣh nuttit keket8kau, wutche uppaneseonk ne pannesehtiit.
17.21 Kah wame ukquonsúmoh, k[a]h wame ukkenauwameongash piṣh penushaog nashp togkodteg, kah neg ashqshoncheg piṣh seahwhoog en wame wabanéhtu: kah piṣh k8wahteomw8 nen Jehovah nussin.
17.22 Yeu wussin Lord Jehovah, wonk nen nunneemun wanasqunkquamu utchikkuppe wuttuhk, kah nutohteuhkon; nuppohquenum wutch wanashqunkwame n8chumwe wuttuhk, kah nuttittanohteuhkon, ut qunuhqui wadchuut, kah anue qunuhquok.
17.23 Ut wadchuut ut quanuhkôag ut Israel, nuttittanohteuhkon: kah piṣh wuttuhqunnu8, kah piṣh meechummu8, kah ne piṣh wunne chikkuppeyeu8, kah ut agwu piṣh 8tohkineau wame puppinushaog wam[é]qunnutcheg, ut wuttuhqunne onkauohtaut piṣh ayeuog.
17.24 Kah wame ohteuhkone mehtugquash pish wahteauog, nen Lord n8kenum ne qunuhqui mehtug, nummishteoh tiuhquonkqueu mehtug, nunnunnassum askunkq, kah muss8onk nunnekitteauun; nen Lord nukkekét8kam, kah nutussen.
18.1 KAh wuttinn8waonk Jehovah nuppeyaonuk, n8wau,
18.2 Toh kittinnauwuttamumw8 waj yeu auwahteaog yeu siogk8waonk papaume Israelle ohke, n8waog, wut8shinneunk meechwog seane weenominneash, kah mukkiesog wepittuoash wushkeyauash?
18.3 Pomantamon wussin Lord JEhovah, matta pish wonk kutauwohteauneau yeu siogk8waonk ut Israel.
18.4 Kusseh, wame keteahogkounog nuttaiheog, neane ukketeahogkounoh wunnaumoniin nuttaihein: keteaogkou noh matcheseit, pish nup.
18.5 Qut wosketomp sampwesit, kah usseit ne wanegik kah sampwag
18.6 Matta meetsegk ut wadchuuhkontu, kah matta tohshinum8k wuskesukquaṣh ut wuttinnukontunkanumoh wek Israel, kah matta nishkheau weetatteamungoh ummittamwussoh, kah matta pas8sukauoh qushinausuoh.
18.7 Kah matta howane sunukkuhchahwhonk, kah aninnumauau ukkinohtausuonk n8namontuhquohwoncheh, kah matta chekee mukk8kinnuwóou, assamau petukqununk kodtupwunutcheh, kah puttagwhau poskissinitcheh hogk8onk.
18.8 Kah matta mag8 wutche ontsampadtam8onk, kah matta nemunnum8 ontsegin, qushkinnum wunnutcheg wutch matcheseonganit; sampwe wussittumoonk usseu ut naṣhauwe wosketompahtu.
18.9 Pomushau nukkuhk8waonganit, kah nanawehteau n8sittum8ongaṣh wunnamuhkutee ussenat: yeuoh sampweussu, piṣh wunnamuhkut pomantam wussin Lord Jehovah.
18.10 Noh wunnaumoniit, noh mukk8kinnuwaenuunit nushehteaenuunit, kah noh asit yeush yeu ônagiṣh.
18.11 Kah noh matta assek yeush wunneseongaṣh, qut meetsu ut wadchuuhkontu, kah nishkheau weetatteamunguh ummittamwussoh.
18.12 Sunukkutchahwau matchekuoh kah quenauhikqunutcheh, chekee mukk8kinnuau, matta ompinum8 kenohtoadtuonk, kah tahshinum wuskesukquash en nunneukontunkanit, usseu niṣhkeneunkquokiṣh.
18.13 Ontsohteauae magou, kah nemunum ne ontsem8uk: sun noh woh pomantam? matta piṣh pomantam8; noh usseu wame yeuṣh nishkeneunkquokiṣh, noh pish wunnamuhkut nup, 8sqheonk pish nuhkuhkunk.
18.14 Kah kusseh,wunnaumoniit noh nag* 8shoh wame ummatcheseongaṣh, niṣh asecheh, kah natwontog, kah matta neane ussek.
18.15 Matta meetsu ut wadchuuhkontu, kah matta spunnum8 wuskesukquaṣh en wuttinnukontunkanit wek Israel, matta nishkheau8 weetatteamunguh ummittamwussoh.
18.16 Kah matta howane sunnukkutchahwho8, kah matta kogkaunum8 kenohtôadtuonk, kah matta chekeeu mukk8kinnuau8, aninnumauau uppetukqununk k[â]dtupwunutcheh, kah hogquanau poskissinitcheh.
18.17 Amaunum wunnutcheg wutch matchekuut, kmatta attumunum8 ontsauwohteaonk asuh ne ontsem8uk, usseu n8sittum8ongaṣh, pomushaontam nukkuhk8waongaṣh; matta pish nupp8 wutche 8shoh ummatcheseonk, noh piṣh wunnamuhkut pomantam.
18.18 Qut 8shoh, newutche unkque sunnukkutchahh8wau, chekee mukk8kinau wematoh, kah ussu ne matta wanegenun8g ut kenugke ummissinninnumut, kusseh, noh pish nup ut ummatcheseonganit.
18.19 Qut onch kussimw8, tohwutch? sunnummatta wunnaumoniin kenunnum8 8shoh ummatcheseonk? wunnaumoniin usseit ne wanegik ne sampwag kah nanawehteau wame nukkuhk8waongaṣh, káh ussenash, noh piṣh wunnamuhkut pomantam.
18.20 Keteahogkou noh matcheseit piṣh nup: wunnaumoniin matta piṣh kenunum8 8ṣhoh ummatcheseonk; wussampweusseonk noh sampwe asit piṣh wunnuhkuhkongqun, kah ummatcheseonk matchetou piṣh wunnuhkuhkongqun.
18.21 Qut matchetou quinnuppeit wutch wame ummatcheseongaṣh niṣh asecheh, kah nanauwehteunk wame nukkuhk8waongaṣh, kah usseit wame ne wanegik, kah sampwag, noh piṣh wunnamuhkut pomantam matta pish nupp8.
18.22 Wame ummatcheseongaṣh niṣh asecheh, niṣh matta piṣh weogquttumauounaṣh; ut wussampweusseonganit ne asit piṣh pomantam.
18.23 Sun n8weekontam matchetou woh wunnuppunat? wussin Lord Jehovah, kah matta woh qushkeinat wutch ummayut, kah woh pomantam?
18.24 Qut sampwe usseaen quinnuppeit wutch wussampweusseonganit, kah matcheseit, kah usseit neaunak wame ummatcheseongaṣh matcheetou, sun woh pomantam? wame wussampweusseonk ne mahche usseit matta piṣh weogquttum8un: ut ummatcheseonganit ne asit, kah ut uppanneseonganit ne asit niṣh waj piṣh nukupish.
18.25 Qut kussimw8, ummay Lord matta sampwan8, eyeu n8tam8k woi wek Israel, sunnummatta nummay sampwano? sun matta kummay8ash woonkan8ash?
18.26 Sampweusseaen amayit wutch wussampweusseonganit, kah matcheseit, kah nish nupuk, newutche ummatcheseonk ne asit piṣh ne 8ch nuppun.
18.27 Wonk matcheetou quinnuppeit wutch ummatchetowonganit ne mahche usseit, kah usseit ne wanegik kah sampwag, noh pish keteâhau ukketeahogkôunoh.
18.28 Newutche natwontam, kah quinnuppu wutch wame ummatcheseonganit niṣh asecheh, noh piṣh wunnamuhkut pomantam, matta piṣh nupp8.
18.29 Qut onch wek Israel n8wau, ummay Lord matta sampwano, woi wek Israel sunnummatta nummayash sampwan8aṣh? sunnummatta kummay8oaṣh matta sampwanoash?
18.30 Newaj wussumunog woi wek Israel, nishnoh pasuk neaunak ummayash wussin Lord Jehovah, aiuskoianatam8k, kah qushkek wutch wame kuppanneseongan8óut: neit matcheseonk matta piṣh kuppagwanukou.
18.31 pogketam8k wame kuppanneseonganooash niṣh nashpe panneusseogish, wusketeâhaheuk kuhhogkaoog, kah wuske nashauonganuuk, newutche tohwutch nuppók woi wek Israel?
18.32 Newutche matta n8wekontam8 wunnupp8onk noh napuk, wussin Lord Jehovah, newutche quinnuppek kah pomantamok.
19.1 NAno, mauémwush wutch Israelle sontimóog,
19.2 Kah n8wash, teag kokas? squoshimwe qunnonou, sepsin ut kenugke qunnónouut, noh n8soou qunnónouésoh ut kenugke qunnonouwemésittu.
19.3 Kah kes[u]kkéheau pasuk8 wushkoshim8mesoh, wuske qunnonou88, kah nehtúhto tohqunnumunat tohqunnumoonk, mahchipp8 wosketompuh.
19.4 Wutohtimoinneunk wunn8tamunáuh, noh tohqunau ut uppassahthegan8óut, kah wutchainse pas8óuh ut ohkeit Egypt.
19.5 Kah noh nag* noh pahtussu, kah wutannoôsuonk wannéhteou, neit nemunau onkatogeh wushkoshim8mésoh, neh 8shkoshimwe qunnonouwáhkónuh.
19.6 Kah papaumshadt ut kenugke qunnonouwehtu, noh qunnonou88, kah nehtuhtau tohqunonat tohqunnumoonk, mahchipwau wosketompuh.
19.7 Kah wahteoh wuttauwushinne mishekomuk88aṣh, k[á]h touushin, kah ne noh nomwohtag, nashpe wadtauatonkqussue nehnehteaonk.
19.8 Neit wutohtimoineash ayeuhkonuk aeetaue, wutch wutohtimoineat, kah neg wussepagenumauóuh wuthashabp8uh: noh tohqunau ut passohtheagn8óut.
19.9 Wuttohtogkuppináé wadchanóuh chainsut, kah nag uppas8ouh Babylone ketass8tamut, keneepsue uppas8ouh, onk woh mo 8wadtauatonkqussuonk wonk n8tam8un ut Israelle wadchuuhkontu.
19.10 Kokas ogqueaeunkqussu wusqueongane weenomwussippogwut, ohteuhkausu kishke nippekontu, noh mishummeechumup, kah mishittuhqunásu wutche monataṣh nippeash.
19.11 Kah noh ohto menuhkiyeuaṣh pogkomungaṣh wutche nanauwuñuwáe anwohh8unaṣh, kah ne sohkunkquok qunuhquodt ut kenugke kuppúhquodte wuttuhquanit, kah nauau ut ne sohkunkqussit weeche mataãnukiṣh 8ttahqunumaṣh.
19.12 Qut noh kôdtinau ut musquanittam8onganit, noh penuhkónáh en ohkeit, kah wutchepwosh nunnassum ummeechummuonk; ummenuhke pogkomongash pohkqshaash, kah uhp8taash, n8tau ummachikkuswoh.
19.13 Kah eyeu ohteuhkon ut touohkomuk, ut nunnobohteaouut, kah kunkohtadtáut.
19.14 Kah n8tau sohham8m8 wutch 8tuhqunne pogkomonganit, noh mahchikkussuk ummeechummuonk, newaj matta wadchanum8k menuhki pogkomunk nanawunnuwae anwohh8unnú8ut: yeu maumuttam8onk, kah ne piṣh mau nuttam8onganu8.
20.1 KAh nnih énada adtahshinuuk kodtumm8, napanna adtahsuit nepauz piogque quinohhog, nawhutche Israelle Eldersog peyaog nat8tamwehteaog Jehovah, kah nag appuog anaquabeh.
20.2 Neit wuttinn8waonk Jehovah nuppeyaonuk, n8wau,
20.3 Wosketompae wunnaumoniin, us Israelle Eldersog, kah us, yeu wussin Lord Jehovah, kenonche nat8tomaiimw8? pomantamon wussin Lord Jehovah, matta nunnat8mitteóh nashpe kenaau.
20.4 Sun nag k8sumóog wosketompae wunnaumoniin, sun nag k8sumóog? nag wahteauwáh wunnishkeneunkquodt8m8 ash 8sh8oh.
20.5 Kah nag us, yeu wussin Lord Jehovah, ne kesukok pepenauog Israel, kah tahshinnumon nunnutcheg en 8skannemunit wek Jakob, kah wahteauwáheog nuhhog ut ohkeit Egypt, tahshinnumon nunnutcheg nag en, an8waon, nen Jehovah kum-Manitt8mw8.
20.6 Ne kesukok tahshinnumauog nunnutcheg, sohh8un[ô]nat wutch Egypt[é] ohkeit, en ohkeit ne natauwáhtauogkup, ne tômogok segkodtunk kah hony, ne wussohsum8ongan8 wame wutohtimóinneunk.
20.7 Neit nag nuttinnópanneg, pogketaj nishnoh wosketomp ne nishkeneunkquok ut wuskesukqut, kah nishkheúhteogk kuhhogkaóog nashpe Egypte unnunnúkontunkanog, nen Jehovah kum-Manitt8mw8.
20.8 Qut nag nutcheketunkquog, kah matta nukkeiketunk8og: nag matta pogketamópanneg nishnoh ne nishkeneunkquok ut wuskesukqut, kah matta ohquanumauóog Egypte nunnúkontunkoh: neit nussip, nussokanittauóog nummusquanittam8onk, pohkodche ussenat nutayeuuhkône musquánumaongan8 ut nashauwe Egypte ohkeit.
20.9 Qut nutanakausip wutche n8wesuonk, onk woh mo matchehteauouunat ut anaquabhettit penuwohteaog, neg kenukusháhetticheh, neg anaquabhettit nag wahteauwaheogkup sohh8wunónat wutch Egypte ohkeit.
20.10 Newaj nag sohhamwéhheog wutch Egypte ohkeit, kah nuppas8oog touohkomuk
20.11 Kah nuttinnumauóog nukkuhk8waongaṣh, kah nag nahtinôog n8sittum8ongaṣh, nishnoh wosketomp usseit, nish woh nashpe pomantamunash.
20.12 Nano wonk nuttinnumauopanneg nus$Sabbath8mash, kuhkinneasuonganu8ut ut nashaue nen kah nagumau, onk nag wahteauog nen Jehovah, nag waneetupanatamwaheog.
20.13 Qut wek Israel nutcheketunk ut touohkomuk: nag matta pomushaontamoog nukkuhk8waongaṣh, kah nag sekeneamwog n8sittum8ongash, nish wosketomp usseit nish pishnashpe pomantamunaṣh: kah nus-Sabbath8mash ummishe nishketeaunnaoash: neit nussip, nag nussókanuttauóog nummusquantam8onk ut touohkomuk nummahchekuswonaóut.
20.14 Qut nutanakausip wutche n8wesuonk matta woh nishketeauouinneat ut anaquabhettit penuwohteaog, neg anaquabhettit sohh8wunogkup.
20.15 Qut wonk nuttahshinnumauópanneg nunnutcheg ut touohkomuk, matta nuppas8wóunnat en ohkeit ne quoshomogkup, tômogok sogkodtunk kah hony, wussohsum8ongan8 wame wutohtimóinneunk.
20.16 Newutche nag sekeneamwog n8sittum8ongaṣh, kah matta pomushaontam8og nukkuhk8waongaṣh, qut nishketeauog nus-Sabbath8maṣh; newutche wuttahhou asuhkauáoh nunnúkontunkoh.
20.17 Qut onch nuskesuk 8wohquânumoh, matta nuppagwanonat, kah matta n8wohkukquossumópanneg ut touohkomuk.
20.18 Qut nuttinnomp wunneechan8oh ut wouohkomuk, pomush[á]hteogk ukkuhquttum8onganóut k8sh8oog, kah asuhkom[ó]hteogk 8sittum8onganooash, kah nishkheúhteogk kuhhogk[a]oog nashpe wuttinnukontunkanóuh.
20.19 Nen Jehovah kum-Manitt8mw8: pomushagk ut nukkuhk8waonganit, kah nanawehteo8k n8sittum8ongaṣh, kah nish ussek.
20.20 Kah wunnetupanatamwahtau8k nus[-]sabatt8maṣh, kah niṣh piṣh kuhkinneasuonganu8ash nashaue nen kah kenaau, onk woh k8wahteomw8 nen Jehovah kum-Manitt8mw8.
20.21 Qut onch wunneechan8uh nutcheketunkquog, matt[t]a pomushau8og nukkuhk8waonganit, kah matta nanawehteauouog n8sittum8ongash niṣh ussenat: niṣh wosketomp usseit, niṣh piṣh nashpe pomantamunash; nag nishketeoog nussabbatomash: neit nussip, nag nussokanumauoog nummusquantamoonk, pokodjteauunat nutayeuuhkkonittue nummusquanumaongan8 ut touohkomuk.
20.22 Qut onch, nukqushkinnum nunnutcheg, kah nutanakausip wutche n8wesuonk matta woh nishketeau8uneat ut anaquabhettit adt sohh8wunogkup.
20.23 Nag wonk nuttahshinnumauopanneg nunnutcheg ut touohkomuk, nag woh nusseahwhonaoont ut kenugke penuwohteaut, k[a]h woh nusseahwhoog papashpe wutohtimoinneat.
20.24 Newutche matta usseog n8sittum8ongaṣh, qut sekeneamwog nukkuhk8waongaṣh, kah nishketeauog nussabbat8maṣh, kah wuskesuk88ash asuhkauaog 8sh8oh wuttinnukontunka[n]8.
20.25 Newaj wonk aninnumauoog kuhk8waongaṣh niṣh mo wu[n]egenun8gish, kah wussittum8ongash niṣh woh mo nashpe pomantamwahettegiṣh.
20.26 Kah nunnishkheóog ut nehenwonche ummag8ongan8out, newutche pannupwushaheaog (n8taut) wame neh wohshinumunutcheh ôontomuk, onk woh nag nutouushinwaheoog, onk woh wahteauog nen Jehovah.
20.27 Newutche wosketompae wunnaumoniin, ken8n Israel wek, kah nag us, yeu wussin Lord Jehovah, qut yeu$ut, k8sh8woog nup-Blasphemonukquog, newutche nummatchenehikquog.
20.28 Newutche neg pethuunog ohkeit, waj tahshinumomp nunnutcheg nag nuttinninnumauonaóont, neit nag naumwog nish$noh kussohkoi wadchu kah wame kuppuhtugquash, kah na wuttit sephausinneau, kah na upponamuneau numm8m8sqhik8e sepha[u]suonganoash, na wonk wuttit ayimunean weetemungquok kah na wuttit sokenumuneaú 8tattamwe sephausuongan8oash.
20.29 Neit nag nuttinnopanneg, teagwe qunuhqui|ayeuonk ne ay[ê]og? kah ne as8wesik Bamah pajeh yeu kesukok.
20.30 Newutche us wek Israel, yeu wussin Lord Jehovah, sun kittinne nishkhetteamw8, neane k8sh8oog? kah sun kenaau kummamussimw8 asuhkoe wunnishkeneunkquodt8m8ash.
20.31 Newutche mag8óg kummag8onganooash, pannupwushaheóg kenaumonaoog n8taut, kenishkheomw8 kuhhogkaoog nashpe wame kittinnukontunkan8oog, pajeh yeu kesukok; kah sun nen woh nunnat8mit nashpe kenaau? woi Israel wek? pomantog wussin Lord Jehovah, matta nunnat8mittoh nashpe kuhhogkaoog.
20.32 Kah ne paom8uk kuttahh8out, matta pish nano, an8waog, piṣh nuttattuppeyeumun penuwohteaut, neane wutteateashiyeuongan8 wutohtimoinneunk, wowussittumunaoout wuttuhk, kah qussuk.
20.33 Pamontamon, wussin Lord Jehovah wunnamuhkut nashpe mishe menutcheg, kah nashpe summagunnum8e muhpit, kah nashp[è] sokanum8[é] musquanittam8onk kenanawununumw8.
20.34 Kah kussohh8wununumw8 wutch missinninnutu, kah kummukinunumw8 wutch wutohtimoneahtu uttoh adt seahwutteaog, nashpe mishe menutcheg, kah nashpe summagunnumoe muhpit, kah nashpe sokanum8e musquanittam8onk.
20.35 Kah kupp[á]s8unumw8 touohkomukque missinninnuut, kah na kuttit keketehauununeau anaquabetôadteog.
20.36 Nean keketahtauogkup k8sh8oog ut Egypte touohkomukqut, ne kittinne keket[e]htauununeau, wussin Lord Jehovah.
20.37 Kah kutagwushahenumw8 pogkomonganit, kah kuppas8unumw8 en pohquohwhu[n]ittue wunn8waon[g]anit.
20.38 Kah nuppogken wutch kenugke kuhhogkaout cheketamwenuog, kah neg pannesehtiitcheg, nag nussohh8wunoog wutch ohkeit ne adt keahteahettit, kah nag matta pish petuttea8og ohkit Israel, kah pish k8wahteomw8 nen Jehovah.
20.39 Kah woi wek Israel, yeu wussin Lord Jehovah, monchek, wosussumok nish$noh pasuk wuttinnukontunkoh, kah ompetak, matta kukkehtieog: qut ahque wonk nishketeo8k n8neetupanatamwe wesuonk nashpe kummag8ongan8oash kah nashpe kuttinnukóntunkan8oog.
20.40 Newutche ut n8neetupanatamwe wadchumut ut qunuhquiyeue wadchumut, Israel, wussin Lord Jehovah, naut pish wame wek Israel wame neg ut o[k]keit, pish n8wowusssumukquog: na nuttit nuttapeneauoneau, kah na nuttit ann8noneau kummag8ongan88ash, kah kakenumunne kummag8ongan8, kah wame k8neetupanatamukkom8ash.
20.41 Kuttapeneauonumw8 nashpe k8we[è]temunkquodt8m8, kussohh8wununnaout wutch missinninnutu, kah mukkinunog wutch wutohtimoinneat, uttoh adt seahwhunog, kah n8neetupanatamwahi[o]ut kuhhogkaout anaquabhettit penuwohteaog.
20.42 Kah pish k8wahteomw8 nen Lord, pas8unog en Israelle ohkeit, en wutohtimoneat, uttoh waj tahshinumomp nunnutcheg nuttinninnumauonaout k8sh8oog.
20.43 Kah na pish kuttin mehquontamuneau kummayeuoash, kah wame kutusseonganooash uttoh adt nishkheog kuhhogkaoog, kah pish kutuhquanum8m8 kuhhogkaoog, ut nehenwonche anaquabeog wutche wame machuk nish aseogish.
20.44 Kah piṣh k8wahteomw8 nen Jehovah, anakauseon wutche kenaau wutche n8wsuonk, matta neaunak kummatcheet8e mayeu8ash, kah matta neaunak anittue kutusseongan8oaṣh, woi kenaau wek Israel, wussin Lord Jehovah.
20.45 Nano wuttinn8waonk Jehovah nuppeyaonuk, n8wau,
20.46 Wosketompae wunnaumoniin, en nogquóhtauush kuskesuk sowaniyeu, kah padtippashadtoush kukkutt8onk, nogque en sowaniyeu, kah ayeuhkonittue quoshóe missohhamau sowamiyeue ohteakonue touohkomuk.
20.47 Kah us sowaniyeue touohkomuk, n8tam8k wuttinn8waonk Lord: yeu wussin Lord Jehovah, kusseh, nunnashqussum n8tau ut kuhhogkat[,] kah piṣh mahchep8m8 nish$noh ashkuhnk ut kuhhogkat, kah nishnoh miss8unk: n8n8unáe n8n8uneau matta piṣh ontham8un, kah wame muskesukquaṣh wutch sowaniyeu en nanummiyeu piṣh na$ut chikohtaash.
20.48 Kah wame weeyaus pish naum nen Jehovah nunnashqunánumun: matta pish ontham8un.
20.49 Neitnussip, woi Jehovah, n8waog papaume nen, sunnummatta nupwoaongash n8wau?
21.1 KAh wuttinn8waonk Jehovah nuppeyaonuk n8wau,
21.2 Woskétompae wunnaumoniin, kuskesuk nogquohtoush Jerusalem, kah padtippashadtoush kukkutt8onk [e]n nogque wunneetupanatamwe ayeuonganéhtu, kah áyeuhkonittue quoshoe missohhamontash Israelle ohke.
21.3 Kah uttash Israelle ohke, yeu wussin Jehovah, kusseh, kutayeuuhko[n]sh, kah nukkodtinum nuttogkodteg wutch pechehquogqonganit, kah kuttumehtaush wutch kuhhogkat, sampwesit kah matchétuk.
21.4 Neit tummetahwhog wutch kuhhogkat sampwesit kah matchesit, ne$waj pish nuttogkodteg sohham8m8uk wutch pechehquogkunkanit, ayeuhkonittue wame weyaus, wutch sowaniyeu en nanummiyeu.
21.5 Onk woh wame weyaus wahteóh, nen Jehovah nukkotiñum nuttogkodt[e]g wutch pechehquogqonkanit: matta pish wonk qushkemun8.
21.6 Newutche mishanomsh ken wosketompae wunnaumoniin, ogque mishanomsh pohqushunk musseg, kah weesagkonnu, ut anaquabhettit.
21.7 Kah pish n$nih, nag unnukque[a]n, toh waj mishonómwean? woh kenamph8ham, wutche aunchem8onk, newutche peyaum8: kah nish$noh metah pish sabohteau, kah wame menutchegash pish n8chumwiyeuash, kah nish$noh nasháonk pish chadcheeu, kah wame mukkuttukquog pish ogque n8chumwesuog nippeit, kusseh peyom8, kah pish n$noh, wussin Lord Jehovah.
21.8 Wonk wuttinn8waonk Jehovah nuppeyaonuk n8wau.
21.9 Wosketompae wunnaumoniin, quoshae missohhash & n8wash, togkodteg, togkodteg kehtattauun, kah wonk wo[ó]suppahtauun.
21.10 Ne ketattauun mishe pagwohteaum8ut, ne woósippanausu onk woh wóhsippohtau: sun woh neit nuppóanatamumun? jishontam uppogkomunk nunnaumon,, onatuh nishnoh mehtug.
21.11 Kah noh ummagun woósippanumunat, onk woh auwohkon: yeu togkodteg kehtattauun, kah ne woósippanausu ummagunat en wunnutcheganit nushehteaenin.
21.12 Maush kah 8nsh, woi wosketompae wunnaumoniin, newutche ne piṣh wunuhkunkquneau nummissinninnúmog, piṣh wunuhkuhkunkquneau wame Israelle sontimóog: quehquéna[u]anum8ongaṣh piṣh nuhkuhkongquog nummissinninnúmog wutche togkodteg: newutche punkhaṣh kéquau.
21.13 Newutche ne qutchehettuonk, kah toh woh nnih togkodteg jishantog pogkomunk? matta piṣh wonk ne nano wussin Lord Jehovah.
21.14 Newutche ken wosketompae wunnaumoniin, quoshodtuṣh, kah ponkinitchawhuṣh, kah togkodteg pushkinnumunach nishwudt nompe, wuttogkodtegan8 nâshitcheg, wuttogkodtegan8 masugkenukeg neg nâshitcheg, ne petutteom8uk kemee chambersut.
21.15 Nutayeuhkonittue ponam wannasque togkodteg wame 8squontam8ôut, onk woh wuttahhou chadchéém8, kah wuttouishinn8ongan8 woh monat: Woi, woósuppái, ne wishquohteau wutche pagwanittuonk.
21.16 Monchiṣh woh toh aush, asuh wuttinohkôunit asuh menadchéanit, uttoh kuskesuk anaquohtag.
21.17 Nuppo[n]kenutcháh wonk, kah nutanwóhshitteoh nummusquantamóonk: nen Jehovah nussin.
21.18 Wuttinn8waonk Jehovah wonk nuppeyaonuk, n8wau,
21.19 Ken wonk wosketompae wunnaumoniin, kuhquttush neese maaeu, onk woh wuttogkodteg Babylone ketass8t peyom8: na neeswe piṣh sohhamwog wutch pasukquinnu ohkeit: kah pepenaṣh ay[e]uonk, pepenaṣh ut uppuhkuk8e mayit en otanat.
21.20 Kuhquttush may onk woh togkodteg peyaum8 Ammonitse Rabbah, kah en Judah, wonkon8sinne Jerusalem.
21.21 Newutche Babylone ketass8t neepau adt neekittomashik may, waj kutchissik neesinaṣh mayaṣh: pauwáinneat: woósuppanum kôunkquottaṣh nat8tomauau nunnúkontunkoh, monunneam wushqun.
21.22 Ut wuttinohkounit ne wuttit pauwainneau wutche Jerusalem, kehtimonat mugquompaog, woshinumunat wutt8n pagwohteadt, mishont8wonat, wutayeuuhkontamunat squontamash, wadchuuhkonat, wonkon8sinohkonat.
21.23 Kah pish tatuppeyeu8 ut wuhhogkaout, pann8wae pauwauonk ut anaquabhettit, nag chadchekeyeuwatcheg: qut noh pish mehquontam matcheseonk, onk woh nag tohqunoog.
21.24 Newutche yeu wussin Lord Jehovah, newutche kummequontamwahuwom8 kummatcheseongan8, newutche kuppanneseonganoash wahshaash, newutche ut wame kutusseongan8out, kummatcheseongan8oash wahsheau, newutche kummequanumitteamw8, pish kuttohqunitteam8 nashpe menutcheg.
21.25 Kah ken mattannittowompae, kah matchetoe Israelle sontim, noh ukkesukodtum paóm8uk, matcheseonk wohkokquoshik.
21.26 Yeu wussin Lord Jehovah, ontahtoush chetuhquab, amaunṣh chetuhquab, matta yeuoh, matta piṣh noh nan: qununkqhúk noh tiohquonkqsit, kah tiuhquonkqhúk noh qunnunkqsit.
21.27 Pish n8nummuhkinnumun, n8nummuhkinnumun, n8nummuhkinnumun, kah matta piṣh wonk n$nih, nô pajeh peyonat noh wadtihéit, kah piṣh nuttinninnumauoh.
21.28 Kah ken wosketompae wunnaumoniin, quoshodtuṣh kah n8waṣh, yue wussin Lord Jehovah papaume Ammonitsog, kah papaume kehkomaongan8, n8waṣh, togkodteg, togkodteg kodtinnumauun nushúhkónat, woósippanausu, pagwohkonat newutche woósippái.
21.29 Ashpámu naummonkquean tahn8cheyeu8k, ashpámu pauwau pann8wáhikquean, kuppas8qunat ut wussittippukan8óut neg nâshitcheg, matchesitcheg neg ukkesukkodtum8 paom8uk, ummatcheseongan8 wohkukquôshik.
21.30 Sun woh nukqushkeáhtauun en pehchequogquonkanit? k8sum8sh ut ayeuonganit ne adt kezhenumukup, ut keneetue ohkeit.
21.31 Kussokanittouṣh nummusquantam8onk, kutayeuuhkonittue p8tantamoush n8tae nummusquantam8onk; kah kupponsh wunnutchegan8óut puppinashimwe wosketompaog, nehtôeu pagwahteaenúog.
21.32 Ken piṣh kummishu ut n8taut: k8sqheonk piṣh ohteau nashaue ohkeit, matta piṣh wonk kummehquanumitteoh: newutche nen Jehovah nukket8kontamun.
22.1 NAno wuttinn8waonk Jehovah nuppeyaonuk, n8wau,
22.2 Yeuyeu wosketompae wunnaumoniin, sun woh k8sittum, sun woh k8sittum nushehtéae keitotan? nux, piṣh kenáhtin wame wunnishkeneunkquodt8maṣh.
22.3 Neit n8waṣh, yeu wussin Lord Jehovah, keitotan seahham wusqueheonk ut nashaue, onk woh wutaquompiyeum peyom8, nunnukontunkanuhkauau ayeuuhkonittue wuhhogkuh, wunnishkheónat wuhhogkuh.
22.4 Kukkésukkôadtam ut k8sqheonganit, ne seahhaman, kah kenishkeh kuhhog nashpe kittinnukontunkanog neg kezheadcheg, kah kuppas8cheáhtoh kukkesukkodtumash; kah k8wohkukquohkom kukkodtum8mash: newaj kukkekómuwáhen en penuwohteáut, kah kutahanehtonteanut en wame wutohtimóinneat.
22.5 Yeug paswopitcheg, kah yeug na8sukonkqueaneg, nag piṣh kutahanehtunkquog, kummatchewésinneat, kah m8m8sqhittinat.
22.6 Kusseh, Israelle sontimóog, nishnoh pasuk ut kuhhogkat, nean menuhkésit, seáhhamun wusqueheunk.
22.7 Ut kuhhogkat mat tohhentupantam8og wut8shin kah wutohkasin: ut kenashomut sunukkutchahwhaog penuwohteuh, ut kuhhogkat m8mosqheaog touesoh kah sekousq.
22.8 Kussekeneam n8neetupanatam8mash, kenishketeoh nus-Sabbathomaṣh.
22.9 Ut kuhhogkat nawhutche unaunchemoog nushúhkonat: kah ut kuhhogkat mahchip8og woskeche wadchuash: ut kenashomut nishkeneunkquok usseog.
22.10 Ut kuhhogkat wôshwunumwog upposkissuonk 8sh8oh: ut kuhhogkat weehpummaog sohh8tanitche.
22.11 Kah pasuk ussu ne nishkeneunkquok ut weetatteamungoh mittamwussit, kah onkatuk matche nishkheau naumatue wuttaunoh kah onkatuk ut kuhhogkat nishkheau weetompasu 8shoh wuttaunoh.
22.12 Ut kuhhogkat onkquatunkaṣh neemunnumwog nushehteonat: keneemunum ontsauohteaonk kah k8chiin, kah kenehnehteae wutchi ketatteamung nashpe mukkinnuwaonk, kah k8wanánumeh wussin Lord Jehovah.
22.13 Kusseh, newaj ponkinnitchwhe wutche matta kussampwe wutayeuonk, kah musqueheonk ne nashómut.
22.14 Sun woh kuttah wutt8antam88 kah sun woh kenutchegash menuhkiyeuash ne kesukok woh wéoggehhenon? nen Jehovah nussin, kah nutussen.
22.15 Kah kusseawhush kenugke penuwohteaut, kah kenanwiyeuáhesh ut wutohtimóinneat, kah nummohtupanum kenishkeneunkquodt8m wutch kuhhogkat.
22.16 Kah piṣh kenemunum kutohtoonk ut kuhhogkat, ut anaquabhettit penuwohteaog, kah piṣh k8wahteoh nen Jehovah.
22.17 Kah wuttinn8waonk Jehovah nuppeyaonuk kah n8wau,
22.18 Wosketompae wunnaumoniin, wek Israel sekuppaseganu8 ut nuhhogkat; nag wame, brasseu8og, kah tinnu8og, kah missehchuogk88og, kah mahmuttattag88og, ut nashaue sábasseganit: neg segkuppásum8e silvereu8og.
22.19 Newutche yeu wussin Lord Jehovah, newutche wame kussegkuppaségan[u]8mw8, kusseh, newutche kummukkinunumw8 nashaue Jerusalem.
22.20 Neane mukkinnumwog silver & brasse, kah missehchuog kah mâmuttattag, kah tin, ut nashaue sabassum8onganit p8tauontamunat n8teau sâbâsumunat: ne kittinn[e] mounununeau ut nummusquantam8onganit, kah ut nutchenauausuonganit, kah na kenukkonanunea[u] kah kesabaswunumw8.
22.21 Nux kummàununumw8, kah kupp8tauónunumw8 ut nummusquantamwe n8taut, kah piṣh kussabásimw8 ut nashauwu.
22.22 Neane silver sabasumuk ut nashaue sabasum8onganit, ne piṣh kuttinne sabásinneau na$ut nashaue, kah piṣh k8wahteomw8 nen Lord, sokenittauunóg nummusquanittam8onk.
22.23 Kah wuttinn8waonk Jehovah nuppeyaonuk n8wau,
22.24 Wosketompae wunnaumoniin, noh us, ken ohke matta pahkesean, kah matta sokanonamean musquantamwe kesukodtut.
22.25 Ukquoshodtumwaénúmoh wunass8muwauh ut wunnashomut, onatuh mishont8wae qunnonuut nehnehteapwut ne tohqunuk: nag mahchippoog keteahogkôunoh: nag nemunumwog nompak8unash kah mashôadtikish, nag ayeuwaog monaoh sekousquoh ut wunnashaum8óut.
22.26 Wussephausuénúmoh chekeeu[n]éhheoog nuttinnaumatuonk, nag nishketeauog n8neetupanatameumash: matta penowehheauóog waneetupanatamunutcheh, kah matcheseinitcheh, kah matta nahtitteauoog penowomai nashaue matta pohkán8g kah pohkag, adtahtóog wuskesuk8oash wutch nussabath8mut, kah nummatchetupanatamwahit nag kenugku.
22.27 Wussontimomoh ut nanashauwu tatupeu8oh mugquoshimut nehnehteap8og ne tohqunáhettiche, nushuhkonat, pagwanónat keteahogkôunog, ahtauunat matta sampwe wutcháyeuonk.
22.28 Kah ukquoshodtumwaénúmoh nah wussiss8nouh mat wuttuttipadtaus8e man8nskoh, namohettit tahn8cheyeu8uk, quoshodtumauáhettit pann8waongash, n8wahettit, y[e]u wussin Lord Manit, Lord matta ân8wog.
22.29 Ohke missinninnúog sunukkuhchuhh8waog, kah mukk8kinnuwaog, kah m8m8sqheaog matchekuoh, kah quenahukqunitcheh: nux sunukkutchahwâog pen8wohteuh, mat sampweusseae.
22.30 Kah nunnatinneáhwhomp wosketomp ut kenugke nagoh, noh woh onchenútunk, kah neepauit touwutchashaáeu neutunkanit ut anaquabeh wutche ohke, matta woh nuppagwatau8unat: qut matta howan námheuh.
22.31 Newaj sokanumauog nummusquantam8onk, nag nummahchukkuswoog nashpe n8tae nummusquantam8onk, nehenwonche ummay nutonkquatauoog ut uppuhkuk8óut, wussin Lord Jehovah.
23.1 WUttinn8waonk Lord, wonk nuppeyaonuk n8wau,
23.2 Wosketompae wunnaumoniin, na neesuog mittamwussissog wuttaunoh pasuk wutokasin.
23.3 Kah nag manissquaósuog ut Egypt, mánisquaosuog nunksqahettit: na wohpa[n]agon88ash sunukkuhkomunash, kah na sukquhkomwog uppeenompae sogkodtunganooash.
23.4 Kah ne ahenit, Aholah mohtomegit, kah Aholibah weetompasu: kah nag n8tiheinneapanneg, kah wunnaumoniyeuog kah wuttaunuog: yeu wutosuwesineau: Samaria ne Aholah, kah Jerusalem Aholibah.
23.5 Kah Aholah manissquoasu wadtiheeyon kah wussaume womonau womononcheh, Assyriansoh wetatteamungan8oh:
23.6 Neg 8noashiacheg, mugquompaog, kah nananuwacheg, wame nag kohkôdtanumutcheg nunkompaog, horsmanog nayeumukqutcheg horsesoh.
23.7 Yeu kuttinne nag manissquaósineau, nag wame pepenauutcheg Assyria, kah wame neh womononcheh, nashpe wame wuttinnukontunkanouh nishkheau wuhhogkuh.
23.8 Kah matta ahqueteau8 ummanissquaôsuongash nish wadtunkupash Egypt, newutche nunksquainit 8wehpam8opuh, kah nag puppukittahhamwog uppenompae sogkodtungash, kah sokenumauouh ummanissquaôsuongan8oash.
23.9 N[è]waj ponog en wunnutchegan8out womononcheh, en wunnutchegan8out Assyriansog, neh wussaum8womononcheh.
23.10 Yeug poshkinnumwog ukkóussuonk, nag neemunaog wunnaumonauh, kah wuttaun8oh, kah nah wunnaumonauh, kah wuttaun8oh, kah nah wunnushouh nashpe togkodteg: noh woweenomau ut kenugke mittamwossissehtu, newutche wuttinheouh wussittumoonk.
23.11 Kah weetompasu Aholibah yeu namunit, m8cheke nishkeneunkqussu ut wasaume womononcheh, onk nagum: kah anue manissquaosu onk neh weetompasu yean manissquaosinit.
23.12 Wuss[a]ume womonau Assyriansoh weetatteamungoh, mugquompaog kah nananuacheg, muttae wunhogk8unau, horsmensog nayeumukqutcheg horsesoh, wame nag kohkodtanumutcheg nunkompaog.
23.13 Neit nunnauop neh nishkhet, nag ne wunnaneeswe usseneau.
23.14 Kah noh nano mishehteou wunnanwun8dsquaôsuonk: newutche noh nauont wosketompae nunnukontunkoh ut sussippenutunkan, Caldeanse nunnukontunkanog, musque nukontoasuog.
23.15 Puttukquobpussuog ut musseganit, muttae wunnegane adtissosik ut uppuhkuk8out, wame sontimoog moninneauonat, ne anussehettit Babiloniansog ut Caldea, wunnetue ohkeyeu.
23.16 Kah quenau neh nauont ut wuskesukqut, ummuttae womonuh, kah ann8nau ann8naenuh en Caldea.
23.17 Kah Babyloniansog uppeyaounouh en womonittue appinneat, kah neh wunnushkheouh nashpe ummanssquaosuonganooash, kah noh nishkheop nashpe nagoh, kah wuttah wussekeneauuh.
23.18 Neit wahteauwahuau ummanssquaausuongash, kah upposkissuonk: neit nuttah wussekeneauuh onatuh nuttah sekeneauomp wetompasu.
23.19 Qut onch mishehteau ummanissquaôsuongash, mehquontog wunnunksquae kesukodtash, manssquaôsit ut ohkit Egypt.
23.20 Newutche muttae womonau wunnanwun8dsquaenum8h, neg 8weyaus8 tatuppeyeuuk assese weyausut kah ne sohwheetunkqut tatuppeyeu8 ne sohham8m8uk wutch horsesut.
23.21 Yeu kittinne mehquontamun k8skenue nishkeneunkquodt8m: Egyptiansog papuhkehthammohettit kussogkodtungash, wutche k8skenue sogkodtungash.
23.22 Newutche woi Aholibah yeu wussin Lord Jehovah, kutayeuhkonittue tahshinnumoush womonadtcheg, neg sekeneauadtcheg, k[a]h kutayeuhkonittue kuppaudtauunununk waeenu.
23.23 Babyloniansog, kah wame Caldeansog Pekod kah Shoa, kah Koa, wame Assyriansog weeche nagoh, wame nag kohkodtanumitcheg nunkompaog, mugquompaog sontimoog nag wáme nayeumukqutcheg horsesoh.
23.24 Kah nag pish kutayeuuhkone kuppeyaonukquog nashpe chariotsash wagonsash kah wheelash, kah weeche m8chequshacheg, neg kutayeuhkonukquog nashpe Buckler kah ogquneg kah helmet waeenu, kah nupponamauoog wussittumoonk anaquabhettit, kah nag pish kuttinne wussumukquog neaunak 8sittum8ongan8.
23.25 Kah kutayeuhkonittue ponamoush numm8sitteam8onk, kah nag piṣh kutchenauausue unnehikquog: nag piṣh amaunumwog kutchân kah kuhtauogwash, kah kutashqshontómog piṣh penushaog nashpe togkodteg: piṣh tohqunnoog kenaumonuh kah kuttaunoh, kutashqshontomog piṣh mahchekissuog n8taut.
23.26 Nag piṣh wonk kupposhkinukquog, kah piṣh amaunaog k8ne nompakouunoh.
23.27 Yeu nuttinne wohkukquoshitteauun kenishkeneunkqussuonk, kah kenanwun8dsquaôsuongash niṣh wadtauaniṣh Egypte ohkeit: newaj piṣh matta tashinnumauóad kuskesukquash, kah matta piṣh wonk kummequontam8h Egypt.
23.28 Newutche yeu wussin Lord Jehovah, kusseh, kupponsh wunnutchegan8out nag sekenauadcheg, ut wunnutchegan8out nag jishánumadcheg.
23.29 Kah nag piṣh kussekeneunk8e unnéhukquog, kah nag piṣh amaunumwog wame kutanakausuonk, kah piṣh kupposhke nukkonukquog, kah m8sesue kah kenanwun8dsquaausue poskissuonk piṣh wahsheau, naneeswe kenishkeneunkqussuonk kah kenanwun8dsquaôsuonk.
23.30 Yeush kuttinhenash, newutche nauwun8dsquaosue kutasuhkau penuwohteaog kah newutche ken kenishkhet nashpe wuttinnukontonkan8.
23.31 Kuppomusham ummayit keetompas, newaj 8tattamwaitch nupponam kenutcheganit,
23.32 Yeu wussin Lord Jehovah, piṣh k8tattam 8tattamwaitch ketompas monóiyeu, k[a]h mishe, piṣh múshanánumwe ôóntukonit, kah áhanehtoadt, mishummeechummu.
23.33 Piṣh kenumwabehtunk kogkeussippam8onk kah neuantamoonk, nashpe chepshae & touishe wuttattamwaitch, nashpe 8tattamwaitch Samaria ketompas.
23.34 Piṣh k8tattam, kah ken8nóntamun, kah piṣh kussohquanum sukquishquash, kah piṣh kuppohqunum nehenwonche kussogkatunkash: newutche nussin, wussin Lord Jehovah.
23.35 Newutche yeu wussin Lord Jehvoah, newutche k8wanánumeh, kah kuppisquanit kuttinóhkonéh, newutche kenunnush ken wonk kenishkeneunkqussuonk, kah kenanwun8dsquaôsuongash
23.36 Jehovah nano nuttinuk, wosketompae wunnaumoniin, sun woh k8sum Aholah kah Aholibah? nux, nag wahteauwah wunnishkeneunkquodt8m8ash.
23.37 Nag mamuss[u]og, kah musqueheonganu8 wunnutcheganooash, wuttinnukontunkanóuh manishsquaôsuog; kah wonk wunnaumonáoh neh neekitteihetticheh, uppannupwusháhtauóuh, mahchukuswonat.
23.38 Nano yeu nuttinhikquneau, nag nishketeauog nus-sanctuaryum, ne nan kesukok, kah nishketeauog nus-sabattomash
23.39 Newutche nag nahtauáhettit wunneechanóuh wuttinnúkontunkanouh, neit nenan kesukok petutteaog nus-sanctuariumut, kah wunnishketeauuneau, kah kusseh, yeu wutusseneau ut nashaue nekit.
23.40 Kah nano k[e]negont8wom8 wosketompaog wutch noadtut, nnoh ánann8nit ann8náen, kah kusseh, p[e]yaog, uttiyeug waj kutchessumweaneg, kuttânogkem, kah k8nhogk8unam.
23.41 Kah kukquenap wunne appin, kah table quagwoshwunausu anaquohtag, nequenohtaúan n8weetemungquott8m kah nuppummeum.
23.42 Kah 8wadtauatonkqussuongan8 mataánukeg áanámussi[t]cheg 8weetomukquoh, kah ut kenugke ununashkétompáut pas8aog Sabeansoh wutch touohkomukqut, neg káhtippittenapissitcheg, kah wunnegane chetuhquabeash ut uppuhkuk8out.
23.43 Neit nuttinomp nukkóne manissquaausuen, sun yeuyeu nag kummanisquaónittimw8?
23.44 Qut nag uppetukauouh, wutogque petukauouh nanwun8dsquaausuénuut: ne[|]wuttinne petukauoneau Aholahoh kah Aholibahhoh neg nishkeneunkque mittamwossissog.
23.45 Kah sampweusseaenuog piṣh náh wuttinne wussumouh manishsquaósuenuut, kah nushehteauttumwossissut, newutche nag manissquaausuenuog, kah musqueheonganú8 ut wunnutchegan8óut.
23.46 Newutche yeu wussin Lord Jehovah, nukkuhkuhqunumau mataánutcheh, kah neg nummagununk ontashónat kah matchéheónaóut.
23.47 Kah mataánutcheh piṣh ukqussukquantahwhouh, kah uppaguanuh nashpe wuttogkodteganóash: nag piṣh nushaog wunnaumonauh kah wuttaun8oh, kah chikohsumwog weetuóush ut n8taut.
23.48 Yeu nuttinne wohkukquoshitteauun nishkeneunkqussuonk wutch ohkeit, onk woh wame mittamwussissog kuhk8tomauóog matta usseinat neaunak kenishkeneunkquodt8m.
23.49 Kah nag piṣh kutonkquatunkquog wutch kenishkeneunkquodt8m kah kukkenunnumw8 kittinnukontunkanu matcheseonganooaṣh, kah piṣh k8wahteomw8 nen Lord Jehovah.
24.1 WOnk pask8gun adtahshe kodtum8g, piogqussit nepauz, kah piogkukquinohhog, wuttinn8waonk Lord nuppeyaonuk, n8wau,
24.2 Wosketompae wunnaumoniin, wussukwhush neás8wesik nenan kesuk: Babylone ketass8t ayeuuhkontam Jerusalem ne nan kesukok.
24.3 Kah unn8wash kukkinneasuonk en cheketamukkomukqut, kah nag us, yeu wussin Lord Jehovah, wunash ahkuhk, wunash, kah wonk sokenipaṣh.
24.4 Mukkinush kokadchuhkiyeuash, nishnoh wunne kodchuhki, meehquau, kah uhpegq, numwohtoush wanegukish wushkonash.
24.5 Nemun wanegik ut flockut, kah wonk chikkossish wuskonash ut agwu, kah wunne wussish, kah wuttaj wuskonash naut.
24.6 Newaj yeu n8wadt Lord God, missi wutonkapunaonk nushéhteáe keitotan, ne áhkuk uppéhtom ne ohtag, kah uppéhtom matta sohhamunóg, kôkodchuhku sohwhunush, ut penuhshúhkitch tanohtôadtuonk.
24.7 Newutche 8sqheonk wunnashom ut ohteau, ukquenahtauun woskechepiskq, matta wussokenumun ohkeit upputtogguhhamunat nashpe puppissi.
24.8 Onk woh kuhkuhqueáhto chenauausuonk, ann8tonat: nupponumau wusqueheonk woskeche qussukquanit, matta woh onkwhôsinóut.
24.9 Newaj yeu n8wadt Lord Jehovah, missi wuto[n]kapunaonk nushéhteae keitotan, nummishteoh áhtoush wutche n8tau.
24.10 Numwonkquodtau8k wuttuhqunash, pashqunánum8k n8teau, mahchekussum8k weyáus, kah wunne spiceahham8k, kah wuskonash chikohtaj.
24.11 Neit mahchaihto8k ut mokkossáhtu, onk woh ne brasse kussopitteau, kah woh chikohteau, kah woh ne adt nishkeneunkquok sabohteau, onk woh uppéhtom woh mahtutteau.
24.12 Sauunau wuhhogkuh en pann8wonat, ummishe pehtom matta sohwehtunk8h: uppéhtom piṣh ohtano n8taut.
24.13 Ut kenushkeneunkqussuonganit ne matcheseonk, newutche kuppa[h]kheṣh, qut mat kuppahkhenn8, matta piṣh wonk kuppahkhetteóh wutch kenishkeneunkqussuonganit, nô pajeh nummusquantamoonk appehtauwáhunon.
24.14 Nen Jehovah nussin, ne piṣh n$nih, kah piṣh nutussen, matta nukqushk8, kah matta n8wohquontam8h, kah matta nutaiuskoianatam8, neaunak kummayash, kah neaunak kutusseongaṣh, nag piṣh k8sumukquog wussin Lord Jehovah
24.15 Wonk wuttinn8waonk Lord nuppeyaonuk, n8wau,
24.16 Wosketompae wunnaumoniin, kusseh, kutamaunumauṣh kuskesukque kodtantamoonk ut tatteaonganit, qut onch matta piṣh kummau8h, asuh kummaumatam8h, asuh kussippegwash piṣh pomitchuán8h.
24.17 Kutchithash, mauemuhkon nápukek, wuspinnoash, pehtoxinash, kah unkhom8hkon kussisset8naṣh, kah meech8hkon wosketompae petukqunneg.
24.18 Neit nukkeket8hkau missinninnuog nompoaeu, kah wanonk88k nummittamwus nupp8, kah nutussep mohtompog neanann8sumuk.
24.19 Kah missinninnuog nuttinuk, sunnummatta kutussúmun toh yeush nuttinhikqunánonaṣh, ne kutussenat?
24.20 Neit nag nunnamp8hamauoog wuttinn8waonk Jehovah nuppeyaonuk, n8wau,
24.21 Ken8s wek Israel, yeu wussin Lord Jehovah, kusseh, nunnishketeouh nussanctuaryhum, k8neetue menuhkesuonk, kuskesukque kodtantamoonk, kah ne kukketeahogkou kodtummungkinneog, kah kenaumonunk kah kuttaunog neg sequnadcheg, nag piṣh penushaog nashpe togkodteg.
24.22 Kah piṣh kutussemw8 ne áse, matta piṣh kutunkham8mw8 kussisset8n8, kah matta kummech8w8 uppetukqunnegan8 wosketompaog.
24.23 Kah kuppuhkukk88ash piṣh kuspissuash, kah kummoxin[ô]ash kusset8out, matta piṣh kummaumuttam8w8 asuh kummau8w8, qut piṣh kummahchumumw8 wutch kummatcheseonganóoash, kah kummauemomw8.
24.24 Yeu wuttin Ezekiel kukkinneasuonganúin en kuhhogkaout: neaunak wame ne ásit ne piṣh kutusseneau: kah yeu nnak piṣh k8wahteomw8 nen Lord Jehovah.
24.25 Wonk wosketompae wunnaumoniin, sun woh mo nano ne kesukok amaunumauog ummenuhkesuongan8, wekontam8e wussohsumoonk, wuskesukque kodtantamoonk, kah ne ponamwéhettit wuttahhou, wunnaumonáuh kah wuttaun8oh.
24.26 Neit noh pohquohhog ne kesukok, pish kuppeyaonuk, ken8tamwahikqunnaout ut kuhtauogut.
24.27 Ne kesukok kutt8n pish 8woshwunnumauun noh pohquohhumunutcheh, kah piṣh kukkeket8hkom, kah matta piṣh mat kukagkutt8, kah ken piṣh kukkinneasu ut nag wutch, kah nag pish wahteauog nen Jehovah.
25.1 WUttinn8waonk Jehovah nuppey[a]onuk, n8wau,
25.2 Wosketompae wunnaumoniin, ayeuhkonittue ponamau kuskesuk Ammonitsog, kah nag ayeuhkonittue quoshoe missohhamau.
25.3 Kah us Ammonitsog, n8tam8k wuttinn8waonk Lord Jehovah, yeu wussin Lord Jehovah, newutche kutayeuu[h]konittue uttam nussanctuarium, ha, ha, nishketeomuk, kah ayeuhkonittue Israelle ohke tôuushik, kah ayeuhkonittue wek Judah masináhettit.
25.4 Newutche kusseh, nummag kuhhog en wutchepwoiyeue wosketompahtu wutche ohtóonk, kah nag piṣh kupponamunkquog ummishe-komukquash, kah ayimwog wutayeuongan8 ut kuhhogkat: nag pish meechwog kummeechummuonk kah piṣh wuttattamwog kussogkodtunk.
25.5 Kah nut-stablehteam Rabbah wutch camelsog, kah Ammonitsog, flockse appuonganaṣh, kah piṣh k8wahteomw8 nen Jehovah.
25.6 Newutche yeu wussin Lord Jehovah, newutche kuppuhpunkinitchah, kah kuttehtéqussittassun, kah k8wekontamwutteahantamun, nashpe wame kutjishantamoonk ayeuhkonittue Israelle ohke.
25.7 Newutche kusseh, nussummagunum ut kuhhogkat nunnutcheg, kah nummag kuhhog wutche tohqunnumoonk en pen[ú]wohteaut, kah kuttummetahwhush wutch missinninnuut, kah kuppagwanehesh wutch wutohtimóinneat,: kenushish, kah piṣh k8wahteoh nen Je[k]ovah.
25.8 Yeu wussin Lord Jehovah, newutche Moab kah Seir, n8waog, kusseh, wek Judah ogqueneunkquodt wame penuwohteaut.
25.9 Newutche kusseh, n8woshwunum wussissippoiyeum Moab wutch keitotanahtu, wutch wutohtanahtu ut wussissippoiyeumut, wutohtimoinnu sohsumoonk Bethjeshimoth, Baal-meon, kah Kirjathaim.
25.10 En wutchepwoiyeue wosketompaut, weeche Ammonitsog kah nag nummagununk en ohtoonganit, onk woh Ammonitsog matta mehquanumoog ut kenugke wutohtimoinneahtu.
25.11 Kah nuttinneh wussittumoongaṣh Moab, kah nag piṣh wahteauog nen Jehovah.
25.12 Yeu wussin Lord Jehovah, newutche Edom ayeuhkonittue unneheau wek Judah, ann8tauónat, kah mishe pannesu, kah nah wutann8tauoh.
25.13 Newutche yeu wussin Lord Jehovah, wonk nussummagunumau nunnutcheg Edom, kah na 8ch tummetahwhon wosketomp kah puppinashim, kah nuttouwushitteauun wutch Teman, kah neg apitcheg Dedan, pish penushaog nashpe togkodteganit.
25.14 Kah nupponamau Edom nutann8taonk nashpe wunnutchegan8 nummissinninnúmog Israel: kah n[à]g piṣh unnehteauog Edom neaunak nummusquantam8onk, kah neaunak nutchenauausuonk, kah nag piṣh wahteauog nutann8taonk wussin Lord Jehovah.
25.15 Yeu wussin Lord Jehovah, newutche Philistiansog ann8tae usseog, kah sekeneáadtuwutteahaeu ann8t[á]og, p[a]gwatauunat, wutche nukkone sekeneaadtuonk.
25.16 Newutche yeu wussin Jehovah, kusseh, nussummagunnumau nunnutcheg Philistiansog, kah nuttummetah cherithimsog, kah nuppaguan askqshoncheg ut kishke ketahannit.
25.17 Kah nag nummishann8tae unnehheoog, nashpe chenau[á]usue aiuskontuongash, kah nag pish wahteauog nen Jehovah, nuhkinnumauog nutauann8taongan8
26.1 KAh n$nih nabonequttekodtumuk, nogquttukwunnohhog, wuttinn8waonk nuppeyaónuk n8wau.
26.2 Wosketompae wunnaumoniin newutche Tyrus ayeuhkonittue uttam Jerusalem, ha ha, noh pohquetahwhâu, neh wadsquontamhettupoh, nissinninnuog noh quinnuppu en nuhhogkat, nen pish nunnumwameechum, noh táuussik.
26.3 Newutche yeu wussin Lord Jehovah, kusseh nen kutayeuuhkonsh woi Tyrus, kah monatash wutohtimoneash kutayeuhkonittue kukkuhkuhqunumaush, nean keitoh wuttuk8moh kuhkuhqueheont.
26.4 Kah nag pish pagwodtauog Tyruse hassunnutunkash, kah pish pohquetahhamwog ukqunuhquikommukquaṣh, kah wonk nutchekhamau uppuppissiyeum, kah nutogqueh woskechepiskqut.
26.5 Ne piṣh ahhut sepaginit hashabpog: ut nashaue keitahhanit, newutche nussin n8wau Lord Jehovah, kah ne pish mukk8kinnumwonteamuneau wutohtimoinneunk.
26.6 Kah wuttauninneunk neg apitcheg ohteukkonit nag piṣh nushoog naṣhpe togkodteg, kah nag piṣh wahteauog nen Jehvoah.
26.7 Newutche yeu wussin Lord Jehovah, kusseh, nunnuhkenumau Tyrus, Nebuchadnezaroh Babylone ketass8t, ukketass8tam8m8uh ketass8tamwog, wutch nanummiyeu, weeche horseṣog, kah chariotsash, kah horsmanog, kah mataanukeg kah m8chequshatcheg.
26.8 Noh piṣh nushau kuttaunoh apitcheg ohteuhkonit, nashpe togkodteg, kah noh pish kutayeuhkonittue k8wonkoh8sinuhkunk kah k8wadchuhkunk, kah pish kutayeuhkonitue tahshinumunk ogqunneg.
26.9 Kah noh piṣh ayeuhkonittue ponamwontam kuthassuninnutunk mattompagwe auwohteaongash, kah nashpe wuttogkunkash pi[ṣ]h n8ketaham kukqunuhquikomukquash[.]
26.10 Newutche muttaanutcheh wuthorsesumoh, uppuppissiyeum8 pish kupputtogguhhuk, kuthassunninnutunk pish nunnuksheau wadtauatonkqussehettit horsmanog kah wheelash, kah chariotsash, petutteadt k8squontamehtu, onatuh wosketompaog petutteahettit keitotanat, tauwutchabenehettit hassunneutunk.
26.11 Nashpe wuhkoss8oh wuthorsesumouh pish nag tahtashkuhkomwog wame kuttaumaogk8mash, noh pish nushau kummissinninnumoh nashpe togkodteg kah kummenuhkesue nôntôsuog, nag pish n8keog en ohkeit.
26.12 Kah nag pish mukk8kinnumwog k8wenauwetuongash kah tohqunnumwog kutanaqushae maumachiash, kah nag pish tauwutchahkomwog kuthassunninnutongash, kah pish matchehteauog kneekomukquash kah nag pish sepshitteauog kukqussukquanumash, kah kuttimberum, kah kuppuppissiyeum nashauwe nippekontu.
26.13 Kah n8wohkukquoshitteóh kukket8hamae wadtauatonkqussuonk, kah kutharpsumwe wunnont8waongaṣh matta piṣh wonk n8tam8unaṣh.
26.14 Kah kutogqhesh wanashquompsqut: ken piṣh ayeuongane adt sepaginit hashhab: matta piṣh wonk k8weekikkonitteóh, newutchen nen Jehovah nussim, wussin Lord Jehovah.
26.15 Yeu wuttittamun Lord Jehovah, Tyrus, sunnummatta piṣh munnuhhanash nunnukshán8aṣh ut kuppenushonat, n8chumwehtahwhutcheg mauhettit, pagwanittuonk ohtag kenashómut.
26.16 Neit wame kehtahhanne sontimóog piṣh n8keog wutch wutappuonganóut, kah piṣh amaunumwog wuttahs8tamwe hogk8wonganooaṣh, piṣh amaunumwog sussippunkquotukiṣh hogk8unit, kah nag piṣh hogquehheáog wuhhogkauh nunnukshaonk, pish appuog ohkeit, nag piṣh hahtôe nunnukshaog, kah piṣh kutchepshaónukquog.
26.17 Kah nag piṣh maumuttamwog wutche ken, kah piṣh kuttugquog, uttoh kittin pagwanittean, ken wadohkéhetteup ukkehthann8og, waeenódtumwe keitotan, ne manuhkogkup ut ketahhannit, nagum kah neg na wadohkitcheg, noh chepsháheont wame neh nâ payónutcheh.
26.18 Yeuyeu piṣh munnuhhanash nunnukshaaṣh, ut kukkesukkodtume penushaonganit, nux munnahhanaṣh ut keitahhanit pish wuttaméhpunóm8aṣh amaéan.
26.19 Newutche yeu wussin Lord Jehovah, tau8tánahkónunon, ogqueneunkquokish keitotanash nish matta wadohtúmukish, nuhkinnu[ma]úunon m8noagk, kah mishe nuppeash nuhkuhkongquean.
26.20 N8kinunon, kenugke neg womussitcheg en passohtheganit, kenugke nukkône missinninnúog, kah ponumon wómuhkôagk, sepe tauushikish, kenugke neg womussitcheg en passohtheganit, onk woh matta k8tohtuónitteoh: kah wunóhtauon sohsumóonk, ut pomantam8e ohkeit.
26.21 Kukquequenauánumwéhesh, kah matta piṣh wonk kutappéin: tohkônogque kenatinneáwhittean, qut matta piṣh wonk kenamhetteoh, wussin Lord Jehovah.
27.1 WUttinn8waonk Jehovah wonk nuppeyaonuk, n8wau,
27.2 Yeuyeu ken wosketompae wunnaumoniin, maumuttam8wansh Tyrus.
27.3 Kah us Tyrus, woi ken apean ahhut petutteamuk kehtahhannit, ken missinninnue anaqushaen, wutche m8natash munnuhhanash, yeu wussin Lord Jehovah, woi Tyrus, ken kussip, neen pannuppeyeue n8neet.
27.4 Kussissippôiyeumash ohtaash nôe kehtahhannit, k8weekitteaénuog pannuppéhteauog k8neetuonk.
27.5 Wame kukkuht8nogque pass8nogquash Senire k8w[á]eyeu8aṣh wuttinnaog Cedarṣoh wutch Lebanon, kussepaghunganehkuhtequhkunkk8óog.
27.6 Wuttúhhubkanéhteáog Bashane n8htimisseaṣh: Ashuritse chabpanukeg, nag ayimwog Ivorie kutappuongaṣh, wutch Chittimme munnahhanehtu.
27.7 Wunhashabpónak wannikquontausik wutch Egypt, ne sepágenumop k8sepaghunkaninneat, 8nôag kah purple Elishae munnuhhanehtu, ne âgquanukquean.
27.8 Wadohkitcheg Zidon kah Arvad, neg k8ketáhhan8mog: k8waantam8mog woi Tyrus, neg ut kuhhogkat, neg sampsh[á]nukqueaneg.
27.9 Gebale kehchisog, kah 8waantam8moh, neg kuphogeg tônogágish, wame kehtahhanne kuht8nogquosh, kah 8ketahhan8moh, neg appuog ut kuhhogkat, auwohkonat kutanaquoshaongash.
27.10 Neg wutcháyeuog Persia, kah Lud, kah Phut, neg kutayeuteaénumog ut kukkenauwameonganit: nag wâóhshadtóog ut kuhhogkat ogqunnegash kah muhpuhkukqut ahóhtagish, nag wunnehteóog k8námpamukqussuonk.
27.11 Arvade wosketompaog, ut kukkenauwameonganit, appuog kuthassunnutonganit waéenu, kah Gammadimsog appuog kukqunuhquikuomukqut: nag wéenaáhshadtáog wutogqunnegan88ash ut kuthassunnútonganit, pannuppehteóog k8neetuonk.
27.12 Tarshish noh kutanaqusháenúmuneah, newutche mataáneuk weenauwetuongash: silver, misséhchuog, tin, kah máhmattattag wutánaqushoneau ut kukkodtauwompásuonganit.
27.13 Javan, Tubal, kah Meshek neg kutanaqushaénúmoh: nag anaqushaog wosketompoh, kah brasse wishquaṣh ut kukkodtauwompásuonganit.
27.14 Nag wekit Togarmah, anaqushaog ut ukkodtauwompásuonganit horsesoh, horsmenoh kah mulsoh.
27.15 Dedane wosketompaog neg kutanaqushaenúmog, monatash munnohhanaṣh kenutchegane anaqushaenú8aṣh: nag kuppaudtunkquog mag8onk, Ivorie, kah Ebonie askonoh.
27.16 Syria k8tanaqushaeneumuneuh, newutche monakiṣh kutanaqushae anakausuongaṣh, niṣh kezteauaniṣh: tâpwhaog ut kukkodtauwomásuonganit emerauldsaṣh, purple, kah wunnequontausue anakausuongaṣh, kah wunashhabponak, kah coral, kah Agate.
27.17 Judah, kah Israelle ohke, neg k8tanaqushaenúmuneápanneg: nag anaqushaog ut kukkodtauwompásuonganit Minnithe kah Pannage wheataṣh, kah hony, kah pummee, kah balme.
27.18 Damaskus kukkodtauwompasuéneum, wutche mataának kutanaqushae maumachiaṣh niṣh kezteauaniṣh, newutche monataṣh k8weenauwetuongaṣh: wutch Heshbone wine, kah wutch wompi w8l.
27.19 Dan wonk kah Javan neg áhaûhsukque ahettit wutanaqushoneau ut kukkodtauwompásuonganit, wóhsippohtae missitchuog, cassia, kah calamus nish ohtopaṣh kukkodtauwompásuonganit.
27.20 Dedan k8tanaqushaenùmuneah mishôadtue chariotse hogk8unaṣh.
27.21 Arabia kah wame Kedare sontimóog, neg kutanaqushógquog, lambsoh, kah ramsoh, kah goatsoh: yeug k8tanaqushaenùmunneápanneg.
27.22 Shebae kah Raamae anaqushaénuog, neg kutanaqushaenùmog: nag anaqushaog ut kukkodtauompásuonganit, wame wanegigiṣh spicesash, wame mishôadtue qussukquanáṣh, kah gold.
27.23 Haran, kah Canneh, kah Eden, Shebae anaqushaenuog, Ashur kah Chilmad, kutanaqushaénùmog.
27.24 Yeug kutanaqushaenùmog nishnoh teag 8nôe hogk8unaṣh, kah wunnequontausue anakausuonk, numwae chestaṣh weenauweetue hogk8unaṣh, pemunneohtône kishpissuaṣh, wutchehteauunaṣh Cedarut, ut kenugke kutanaqushaonganit.
27.25 Tarshishe kuht8nogquaṣh nashp8hamóog kuhhog, ut kukkodtauwompasuonganit, kah k8nhitteap, kah kussohsumwáhetteap ut nashaue kehtahhannit.
27.26 Kutchemómomog kuppas8kquog mishe nippeit: wutchepwaṣh kuppohqunuk ut nashaue kehtahhannit.
27.27 K8weenauwetuongaṣh, kah kukkodtauwompasuongaṣh, kutanaqushaongash, k8ketahhan8mog, sampshanukqueaneg, kophogeg tannogágiṣh, anaqushaénuog, kah wame ayeuhteaenuog ut kuhhogkat, kah wame kutchippan8mog ut moeu kuhhogkat, nag piṣh penushaog ut noeu ketahhannit, ut kuppagwanitteae kesukkodtumut.
27.28 Hassunekaṣh piṣh nunnukshaaṣh maue mishont8wahettit sampshanukqueaneg.
27.29 Kah wame nahtôe chémacheg, ukkeithanóog wame sampshahteacheg ut keitahhannit, piṣh sohhamwog wutch keit8nogqut, piṣh neepoog unnunohkomuk.
27.30 Kah nag piṣh kutayeuhkonittue n8tamwáhuwaog wuttauatonkqussuonk, nag piṣh weesoggohpôsuog, nag piṣh unnuhteaog puppissi uppuhkukk8óut, piṣh kogkomukqueog pukquee.
27.31 Kah piṣh papaquanne m8sontippáheaog wuhhogkauh wutche ken, kah piṣh puttukquobpissuwontamwog man8tiónak, nag piṣh kummauémukquog nashpe weesogke metah, kah wesogohpôsuonk.
27.32 Kah mauéhettit piṣh kummauónukquog, kah kummaumuttam8ónukquog, n8wahettit, teagwe keitotan ogqueneunkquok Tyrusut, ogqueneunkquok noh pagwanit ut noeu kehtahhannit.
27.33 Kummaumachiaṣh sohham8m8uk ketahhannit, kuppashanáhtus monaog missinninnúog, kah k8weenauweekeh ohkee sontimoh, nashpe mataánukiṣh k8weenauwetuongaṣh kah anaqushaongash.
27.34 Ne aquompag pohquenunumuk ut kehtahhannit, nesóhkaskéhtukquk, kutanaqushaongaṣh, kah wame kumm8nómog ut kenashómut piṣh penushaog.
27.35 Wame wadohkitcheg munnahhannehtu piṣh kutchepshaónukquog, kah ukkeitass8tamóm8oh piṣh mishe wabesuog, piṣh wuttammehpunauskésukquaog.
27.36 Anaqushaenuog ut kenugke missinninnútu piṣh kukquekqshum8ónukquog, pish quequenauánumóonganu, kah matta piṣh wonk kutappu.
28.1 WUttinn8waonk Jehovah nuppeyaonuk, n8wau,
28.2 Wosketompae wunnaumoniin, us Tyrusse sontim, yeu wussin Lord Jehovah, newutche kuttah tahshém8, kah kussim, nen Manit, nutap wutappuonganit God ut nashaue ketahhannehtu: qut onch ken wosketomp kah matta Manit, tôhkônogque kutogqueteáuunat kuttah Manittóut.
28.3 Kusseh, kutánue waantam8m Daniel: matta keméyeuuk kutádtahtunk8og.
28.4 Nashpe k8waantamoonk, kah nashpe k8wo[h]wohtam8onk, k8chénauwékin, kah k8goldtum, kah k8silverum ut kenompakouunit.
28.5 Nashpe kummishe waantamoonk, kah nashpe kutanaqushaonk, kummishteoh k8weenauweetuonk; kah kuttah tahsheem8 wutche k8weenauweetuonk.
28.6 Newutche yeu wussin Lord Jehovah, newutche kutogquodtóh, God wuttahhut.
28.7 Kusseh, newaj nuhkinnumauun penuwohteaog, wutohtimóinne unkqueneunkqussitcheg, kah nag piṣh ayeuhkonittue kódtinnumwontamwog wuttogkodtegan8 k8neetue waantamoonk, kah nag piṣh nishketeauog k8wôsuppasuonk.
28.8 Nag piṣh k8wonhúunukquog passahtheganit, kah piṣh kutogque nup neg napukeg ut nôeu ketahhannit.
28.9 Sun woh ash kuppumme unn8wam, nen Manit? qut piṣh ken k8wsoketompean kah matta Manit, ut wunnutcheganit noh nashhikquean.
28.10 Piṣh kutogque nup matta quoshqusauségig, ut wunnutchegan8óut penuwohteaog: newutche nen nussin, n8wau Lord Jehovah.
28.11 Nano wuttinn8waonk Lord nuppeyaónuk, n8wau,
28.12 Wosketompae wunnaumoniin, maumuttam8us Tyrusse ketass8t, kah us, yeu wussin Lord Jehovah, mamusse kussealham, nunnumwáe waanta, kah nuppannuppéyeue wunneet.
28.13 Kutappúp Eden wuttittanohketeaonganit God: nishnoh mishoadtue qussuk kuthogqunneáh, ne Sardius, Topaz, kah Diamond, Beryl, Onyx, kah Jasper, Saphir; Emerauld, kah Carbuncle, kah Gold: tabretse kah puhpequonu kutussinnúonk, quagquashwéhtamunah ut kuhhogkat, ne kesukok kezhenumuk.
28.14 Ken sussequnnumwe cherub noh puttagwhosik: kah ne kupponumun: kutapip 8neetupanatamwe wadchómut God, kuppapaumshap ut nashaue n8tae qussukquanehtu.
28.15 Kuppannuppeyeu8p ut kummayut wutch ne kesukok kezhenumuk, nô pajeh matcheseonk namteauunumuk.
28.16 Nashpe mataaneuk kutanaqushaonk, nag kenumwohtunkquog ut kenashomut chekeeyeuuk, kah kummatcheussem: newaj ogque pogkenun nishkeneunkquok wutch 8wadchumut G[o]d kah kenushiṣh, woi puttogwhosue cherub, wutch nashaue n8tae qussukquanehtu.
28.17 Kuttahtahshem8 wutche k8neetuonk, kutannussehteoh k8waantamoonk, nashpe k8wósepasuonk: piṣh kuttinuhkonṣh ohkeit: kupponsh ánaquabhettit ketass8tamwog, onk woh nag kenogquog.
28.18 Kenishketeoh kussanctuariash nashpe monakish kummatcheseongash, nashpe kutanaqushae matcheseonk: newaj sohh8wut[t]au n8tau wutch kenashomut, ne pish kummuhchikkussukqun: kah pish kuppehquehkonsh ut ohkeit ut anaquabhettit nag wame monunneunkqueaneg.
28.19 Wame neg wahikqueaneg ut kenugke missinninnutu, nag piṣh kutchepshaonukquog: ken piṣh quequenauanumoonk, kah matta piṣh wonk kutappein.
28.20 Wonk wuttinn8waonk Jehovah nuppeyaonuk n8wau,
28.21 Wosketompae wunnaumoniin, ayeuhkonittue Zidon ponamau kuskesuk, kah ayeukonittue quoshodtumwontash.
28.22 Kah [n]8wash, yeu wussin Lord Jehovah, kusseh, nen kutayeuuhkonsh woi Zidon, kah piṣh nussohsum8onit ut kenashomut, kah nag piṣh wahteauog nen Jehovah, ussean wussittum8ongaṣh ut wunnashomut, kah wunneetupanatamwahimuk ut wuhhogkat.
28.23 Newutche nutann8n en wuhhogkat enninneaonk, kah musqueheonk ut wuttaumaogquehtu, kah n8chumwetahwhutcheg piṣh wussumoog ut wunnashomut, nashpe aeetaue nuhkunnumauonat togkodteg, kah nag piṣh wahteauog, nen Jehovah.
28.24 Kah matta piṣh wonk mishkouwutchinn8we kôus appu wekit Israel, kah matta unkqueneunkque assunnekôaz ut kenugke nag wame waeenu apitcheg, kah nag piṣh wahteauog nen Lord Jehovah.
28.25 Yeu wussin Lord Jehovah, mukkinog Israel wek wutch missinninnuut ne adt kenugke seahwhut, kah piṣh wunneetupanatamwahimuk ut nag ut anaquabhettit penuwohteaog, neit piṣh ayeuog wutohtuout, ne anumwauwogkup nuttinneum Jakob.
28.26 Kah nag pish nanouayeuog naut, & piṣh weekitteaog, kah weenominneohketeaog, nux nag pish wutt8anatamwe ayeuog, usseon wussittumoonk, ut nag wame sekenauoncheg wussittumoonk, ut nag wame sekenauoncheg waeenu, kah nag pish wahteauog nen Lord um-Manitt8m8uh.
29.1 PIogque kodtum8k, piogqussit nepauz nabo neesikqunhog nepauz, wuttinn8waonk Jehovah nuppeyaonuk n8wau,
29.2 Wosketompae wunnaumoniin, ayeuhkonittue ponamau kuskesuk Pharaoh Egypte ketass8t, kah ayeuhkonittue q[ou]shodtumau, kah ayeuuhkonittue wame Egypt.
29.3 Ket8kaṣh kah n8waṣh, yeu wussin Lord Jehovah, kusseh, nen kutayeuuhkonṣh, Pharoh Egypte ketass8t, miṣhe Dragon noh sepsik nashaue sepuwehtu; noh an8wop, nussepeum nuttaihe, kah ne nukkezteonah.
29.4 Qut nupponam uhquonaṣh kutompekonit, kah kussepume namohsog nuppissogqushaheoog k8hogkat, kah kukkuhpinuṣh wutch nashaue kussepeumut, kah wame kussepue namohsog piṣh pissogqshaog k8hogkat.
29.5 Kah kenukkonuṣh unnohkonunnon touohkomuk, ken kah wame kussepue namohsog: piṣh kuppenusham ut wosketohteahkon: matta piṣh kummianitteoh, asuh kummukkinnitteoh: nummag kuhhog en ohteuhkone puppinashimwut, wutch ummeech8wongan8, kah en kesukque puppinshausut.
29.6 Kah wame wadohkitcheg Egypt piṣh wahteauog, nen Jehovah, newutche nag weekinasque anwohhou8un8og ut weekit Israel.
29.7 Nag sogkinutchánukquean kuppokqshomp, kah kenehnekikom wame wuttukeh: kah nag ompatussum8ónukquean, kuppokqshomp, kah wusséganohtog8 wame kenussikkompauwéhtóh.
29.8 Newaj yeu n8wadt Lord Jehovah, kusseh, kenuhkenumaush togkodteg, kah nuttummetah wosketomp kah puppinashim wutch kuhhogkat.
29.9 Kah Egypte ohke piṣh touwushin, kah mahchim8, kah nag piṣh wahteauog nen Jehovah, newutche n8wau, seip nuttaihe, kah nukkezteauunah.
29.10 Kusseh, newaj, kutayeuuhkonsh, kah kussepeumash, kah Egypte ohke papannuppe nummahchumwehteóh, kah nuttouwushinnuwáhtauun: wutch Syene qunuhquikomukqut, pajeh Ethiopiae sussippoiyeuut.
29.11 Matta wosketompae musseet piṣh uppannupwushaan, matta puppinashimwe musseet piṣh uppannupwushaan, kah matta piṣh wutohkein yauunchage kodtumwaeu
29.12 Kah Egypte ohke nuttauwushitteauun, ut nashauwe wutohtimoneash niṣh tauushikish, kah ukkeitotanash ut kenugke touushitteae keitotanash, piṣh yauunchage kodtumwae touushin: kah nusseahwham Egyptiansog ut kenugke wutohtimoneat, kah piṣh nusseahwhoog ut kenugke wutohtimoneat.
29.13 Qut yeu wussin Lord Jehovah; mahtshunk yauunchage kodtum8ash, piṣh nummukkin Egyptiansog wutch missinninnúut naut seahwhut.
29.14 Kah wonk nuppaudtoh Egypte missinnoóonk, kah nukqushkeáheóog ut Pathrose ohkeit, en wutohtue ayeuongan8out: kah na piṣh wuttit tiuhqunkque wutass8tam8onganuneau.
29.15 Ne pish anue taiuhquag ass8tamoonk, kah matta piṣh wonk misheheau8 wu[h]hogkuh wutohtimoineat; newutche nutogguhṣheóog, kah nag matta piṣh wonk nanawunnumoog wutohtimoneash.
29.16 Kah matta piṣh wonk uppabuhtanum8h Israel wek: ne mehquontamwahuwon ummatcheseonk, nah n8sauwompamáhettit: qut nag piṣh wahteauog nen Lord Jehovah.
29.17 Kah nniyeup neesnehchag kah enada adtahshe kodtum8g, negonne nepauzsaug, kah negonne kesukok wuttinn8waonk Jehovah nuppeyaonuk kah n8wau,
29.18 Wosketompae wunnaumoniin Nebuchad-nezar Babylone ketass8t, mishe wuttinnúmuhkausuwáheau ukkenauwameumoh ayeuuhkonittue Tyrus: nishnoh muhpuhkuh m8sontippáhuwom8, kah nishnoh muttukke pissogkinausu, qut matta wutonkquatonganu asuh ukkenauwamúmoh, wutche Tyrus, wutche wuttinnúmuhkausuonk, ne ayeuhkonittue ne aseup.
29.19 Newutche yeu wussin Lord Jehovah, kusseh, nummag Egypte ohke, Nebuchadnezzar Babylone ketass8t, kah noh piṣh tohqunau mataánutcheh, kah tohqunau wusséquttahhamóonk, kah piṣh tohqunat ummaumachiash, kah ne piṣh ukkenauwamee onkquatunk.
29.20 Nuttinninnumau Egypte ohke, wutche wutanakausuonk ne ayeuhkonittue unnehteunk, newutche nag nutanakausuowetunkquog, wussin Lord Jehovah.
29.21 Ne kesukok, nussohwheke wutaskonuh Israelle wek, kah kittinninnumoush tôanneém8ut kutt8n ut wunnashaum8óut, kah nag piṣh wahteauog nen Jehovah.
30.1 WUttinn8waonk Jehovah wonk nuppeyaonuk n8wau,
30.2 Wosketompae wunnaumoniin, quoshodtsh, kah n8wash, yeu wussin Lord Jehovah, 8n8k, woi ne kesukod.
30.3 Newutche pas8cheyeu8 kesukod ukkesukodtum Jehovah pas8cheyeu8, kuppohquodte kesukod, ne piṣh wutahquompiyeum8 penuwohteaog.
30.4 Kah togkodteg piṣh nuhkuhkom Egypt, kah mishe wabesuonk piṣh ohteau ut Ethiopia, nahshitcheg penushahettit ut Egypt, kah nag piṣh amaunaog ummuttaán8moh, kah ukquenohtogk8m piṣh poksheau.
30.5 Ethiopia kah Libya kah Lydia, kah wame kenukshae missinninnúog, kah Chub, kah wosketompaog ut ohkeit neg wân8wacheg, nah piṣh 8weeche penushom8uh nashpe togkodteg.
30.6 Yeu wussin Jehovah, nag wonk kogkôunukeg Egypt piṣh penushaog, kah uppehtuánumwe menuhkesuongan8 piṣh n8kem8: wutch Syrene qunuhquikomukqut piṣh penushaog nashpe togkodteg, wussin Lord Jehovah.
30.7 Kah nag piṣh touushinwog ut nashaue touishinne wutohtimoinneat, kah ukkeitotanash piṣh nôeu ohtaash mahchimoe otan[â]t.
30.8 Kah nag piṣh wahteauog nen Lord, chikohsumon Egypt, kah wame aninnumunkqutcheh pagwanit.
30.9 Ne kesukok nutann8naenuog piṣh kuht8nogquehtu 8mwog nuhhogkat, wabesuáheônat mattohhentupantam8e Egyptiansog, & mishunkquommom8onk piṣh nuhkuhkongquog, netatuppe ut ukkesukkodtumut Egypt, newutche kusseh, peyom8.
30.10 Yeu wussin Lord Jehovah, n8wohkukquossim wonk mataánukeg Egyptiansog nashpe wunnutcheg Nebuchadnezzar Babylone ketass8t.
30.11 Nagum kah weeche ummissinninnùmoh, uhqueneunkquokiṣh wutohtimoneaṣh piṣh pas8oog, pagwatauunat ohke: kah nag piṣh ayeuhkonittue kodtinnumwog wuttogkodtegan8 ut Egypt, kah piṣh numwohsh[à]og nashomukeh ohkeit.
30.12 Kah nununassum sepuaṣh, kah nummag ohke ut wunnutcheganit matchetou, kah nummahchumwushitteoh ohke, kah wame ne na|ohtag, nashpe wunnutchegan8out penuwohteaog: nen Jehovah nussim.
30.13 Yeu wussin Lord Jehovah, nuppagwan wonk nunnúkontunkanog, kah n8wohkukqussim wuttinnúkontunkan8uh wutch Noph, kah na matta piṣh wonk sontimoun8 kah nupponam wabesuonk ut ohkeit Egypt.
30.14 Kah Pathros nuttouushitteauun, kah nutchikkossum Zoan, kah piṣh nutussen wussittumoonk ut No*.
30.15 Kah nussokanum ummusquantam8onk ut Sin, ummenuhkesuonk Egypt, kah nuttummetah ummutaánuk8moh No*.
30.16 Kah nutchikkossum Egypt, Sin piṣh mishunkquommom8uh, kah No* piṣh pohshekishau, kah Noph piṣh quequenauánum8 asekesukokiṣh.
30.17 OOskéneumoh Aven kah Phibeseth piṣh penushaog nashpe togkodteg: kah yeuṣh keitotanaṣh piṣh missinó8og.
30.18 Ut Tehaphnehes wonk kesukod piṣh pohkeni, pohquenumon na$ut weyokumoh Egypt: kah 8neetue menuhkesuonk piṣh mahchum8 ut wuhhogkat: kah noh, mahtokqs piṣh nuhkuhkunk, kah wuttaunoh piṣh missino8oh.
30.19 Ne piṣh nuttinne ussen wussittum8ongaṣh ut Egypt, kah nag piṣh wahteauog nen Jehovah.
30.20 Kah n$nih nabo nogqutte kodtum8g, negonne nepauzsog, nahohtoe kesukok nô nepauz, wuttinn8waonk Jehovah nuppeyaonuk, n8wau,
30.21 Wosketompae wunnaumoniin, nuppohquenum wuhpit Pharaoh Egypte ketass8t, kah kusseh, matta piṣh assépsin8 neetskonit, tuttupappinunat, menehketeauunat kenunnumunat togkodteg.
30.22 Newutche yeu wussin Lord Jehovah, kusseh, nutayeuuhkon Pharaoh Egypte ketass8t, kah piṣh nuppohquenum wuhpittenaṣh, ne manuhkag, kah ne pohquag kah nuppenusháhto togkodteg, wutch wunnutcheganit.
30.23 Kah nusseahham Egyptiansog ut kenugke wutohtimoinneat, kah nunnanwiéhheaog papashpe wutohtimóneash.
30.24 Kah nummenuhkehteoh wuhpitenaṣh Babylone ketass8t, kah nupponam nuttogkodteg ut wunnutcheganit, qut nuppohquenum wuhpittenaṣh Pharaoh, kah noh piṣh hoúohhóm8 ut anaquabit, onatuh nupp8e n8chumwetahwhut ahóuohhómwit.
30.25 Qut nummenuhkehteoh wuhpittenaṣh Babylone ketass8t, kah wuhpittenaṣh Pharaoh pish penushaash, kah nag piṣh wahteauog nen Jehovah, ponamon nuttogkodteg ut wunnutcheganit Babylone ketass8t, kah noh wussummaginumun ut Egypte ohkeit.
30.26 Kah nusséah Egyptiansog ut kenugke wutohtimóinneat, kah nunnanwièhheaog ut kenugke wutohtimoneat, kah nag piṣh wahteauog nen Jehovah.
31.1 KAh nniyeup, nabo nequtte kodtum8k, nash8it nepauz negonne kesukodtum nepauz, wuttinn8waonk Jehovah nuppeyaonuk n8wau,
31.2 Wosketompae wunnaumoniin, ken8s Pharoh Egypte ketass8t, kah ummuttaan8moh, howan kuttapinneunkqus ut kummissugkenunat.
31.3 Kusseh, wut-Assyrian wunne Cedareu8p ut Lebanon, wunnuttukquneau, kah wunne onkouohteau, qunúhquodt, 8wanasquonk kenukohtop kupontukqu[n]htu.
31.4 Nippeaṣh mishehik, monoi qunnukquoṣhik, wusseppumaṣh quanupitchuog wutohketeaongaṣh, asishahtunk wussepuemesash, en wame ohteuhkone mehtugquehtu.
31.5 Newaj wussohkunkqussuonk anue qunuhquhteauun onk niṣh wame ohteuhkone metugquaṣh, kah 8tuhqunaṣh monataṣh, kah 8tuhqunaṣh quogquoniyeuaṣh newutche mataaneuk nippe sontipashunk.
31.6 Wame kesukque puppinashasog tanadshahteaog 8tuhqunit, kah ut agwe wuttuhqunit wame puppinashimwog ut ohteuhkonit neecháog, kah wame mishe wutohtimoneaṣh ayeuoh agwe wutonkauohtomut.
31.7 Yeu wuttin wunnekinneah ut ummissugkenuonganit, missohkunkquok 8tuhqunumaṣh: newutche 8wodchabuk kishkohtop mishe nippeit.
31.8 Cedarsaṣh ut wuttittanohketeamut God wunn8nuh adtashonat: firrsuhtugquash matta tátupen8ash 8tuhqunit, kah wompumusseash matta tatuppén8ash 8tuhqunumut: wanne mehtug ut wuttittanohketeaonganit God ogqueneunkquss[u]muk8.
31.9 N8nehheop nashpe mataanukiṣh 8tuhqunumaṣh: newaj wame Edemmehtugquash, ut wuttittanohketeaonganit God, wuttiṣhkauonukquoh.
31.10 Newutche yeu wussin Jehovah Manit, newutche kukqunuhquitahshin kuhhog, kah noh onuhquekin 8wanasquonk ut kenugke kuppiyeue wuttuhqunit, kah wuttah tahshenumau wutch wussohkunkqussuonk.
31.11 Newaj ponog wunnutcheganit pen8wohteae másugkenuk: piṣh wwunnamuhkut 8weoggeheuh, nussohh8kau wutch ummatcheseonk.
31.12 Kah penuwohteaog, unkqueneunkqussitcheg wutohtimoneat wuttummetahhukquoh, kah wunnukonouh ut wadchuuhkontu, kah ut wame 8nôuhkoiyeuut 8tuhqunumaṣh penushaaṣh, kah 8tuhqunaṣh pohqshaaṣh, kishke wame sepuaṣh ut ohkeit, kah wame missinninnuog ohkeit, womussuoh wutch wutonkauohtomut, kah wunnukonouh.
31.13 Ut sequttahhamauaonganit wame kesukque puppinshasog appuog, kah wame puppinashimwog ut ohteuhkonit pish appuoh 8tuhqunumut
31.14 Onk woh mat mehtugquaṣh ut kishke nippeit misheheau8og wuhhogkauh wutch wussohkunkqussuongan8, onk woh mat sontippasho8og ut kenugke kuppiyeue wuttuhqunit, onk wh mat qunuhqukkompohtano, wame, wadtattogig nippeash: newutche wame nag ponoog nuppunat ut tiohquonkquohtag ohke, ut nashauh wunnaumonuh wosketompaog weeche nag womussitcheg passahtheganit.
31.15 Yeu wussin Lord Jehovah ne kesukok womussit ut weenohkeit, nummaumuttamwahuwop, nupputtagquhhomauop m8noagk, kah nukkuphamup wuttomogkanumash, kah mogke nippeaṣh chepohtaaṣh, kah Lebanon nummaumuttamwaheonappoh, kah wame ohteuhkone mehtugquaṣh sauunumwog noh wutch.
31.16 Nunnukishahteoh wutohtimoneaṣh panshont, anohteaon chepiohkomukqut, weeche nag womussitcheg en possáhtheganit, kah wame Edenne mehtugquaṣh, tapéneunkquokiṣh kah anue wanegikish ut Lebanon, wame neg wadtattogig nippe piṣh tapheoog ut tiohquonkque ohkeit.
31.17 Nag wonk womussuog chepiohkomukqut weeche nagum, en nag nashitcheg wutch togkodteg, kah wuhpit, ne apinitcheh agwe wutonkauohtomut, ut nashaue penuwohteaut.
31.18 Howan yaneneunkqussean sohsumunat kah mussugkeninat, ut kenugke Edene mehtugqut? qut piṣh k8wômhúinit, kenugke mehtugqut en tiuhquonkquok ohke: piṣh kussepsin nashaue matta quoshqusauségig, weeche nag nashitcheg nashpe togkodteg: yeuoh Pharoh, kah wame ummuttaán8moh, wussin Lord Jehovah.
32.1 KAh nniyeup nabo neese kodtum8g, nabo nees8it nepauz, negonne kesukok wuttinn8waonk Jehovah nuppeyaonuk n8wau,
32.2 Wosketompae wunnaumoniin, maumuttam8ansh Pharoh Egypte ketass8t, kah us, kutogqueneunkqus wutohtimoinne wuske qunnononut, kah kuttatuppeyeu ketahhanne p8tabpáut: kah k8weeche sohham8tamup sepuash, kah k8wogkouunumup nippe nashpe kussetash, kah nishketeop wussepum8ash.
32.3 Yeu wussin Lord Jéhovah, newutche kenuhkenumwe sepagenumoush nuthashab, weeche monaog missinninnuog, kah nag piṣh kukquomphukk8[ô]og ut nuthashabpoh.
32.4 Neit kenukonush wusketohkeit, kuttinnúhkonsh pohquae ohteuhkonit, kah wame kesukque puppinshasog nutappéheáog ut kuhhogkat, kah n8wamepweh wame ohkee puppinashimwog ut kuhhogkat.
32.5 Kah nupponam k8weyaus wadchuuhkontu, kah numwohtóh 8nauóhtuash kussohkunkqsuonk.
32.6 N8tattippadtóh wonk ohke ne adt pumôs8wéan, nashpe k8sqheonk, en wadchuuhkontu, kah sepuash piṣh numwohtaash kuhhogkat.
32.7 Kah sohwhunúnon, nutunkhum kesukquash, kah nuppohkenúmwah neg anogqsog, nutonk8 nepauz mahtokqs, kah nanepaushadt matta wequossum8.
32.8 Wame wôsippoht[a]e wequai kesukqut, nuppohkenumwahteauun ut k8waabiyeumut, kah nupponam pohkéni kutohkeit, wussin Lord Jehovah.
32.9 Kah wonk numm8m8squeteóh wuttahhou monaog missinninnúog, paudtauunon kuppagwanuonk, ut kenugke wutohtimóinneat, en wutohtimóinneat ne mo wahteau8an.
32.10 Nux nutchepsháh monaog missinninnuog ut kuhhogkat, kah ukketass8tam8m8uh piṣh mishe wabesuoh wutche ken, papaumunumon nuttogkodteg ut anaquabhettit, kah nag piṣh hohtôeu nunnukshaog; nishnoh wosketomp wutch nehenwonche uppomantamoonk, ne kesukok penushòan.
32.11 Newutche yeu wussin Lord Jehovah, wuttogkodteg Babylone ketass8t piṣh kenuhkuhkunk.
32.12 Nashpe wuttogkodteg manuhkesit, kummutaán8mog nuppenusháh, neg wame wutohtimoinne unkqueneunkqussuog, kah nag piṣh matchehtoog 8netuonk Egypt, kah wame monacheg naut piṣh pagwanóog.
32.13 Nuppagwan wonk uppuppinnashum8m8uh, wutch kishke mishe nuppekontu; kah wusseet8 wosketompaog matta piṣh wonk wuttamhikk8og, kah wuhkoss8uh puppinashimwog matta piṣh 8taméhheouh.
32.14 Neit numm8nóhteóh wunnippem, kah wussepum8ash nutogque pumitchuáhtauunash pummeit, wussin Lord Jehovah
32.15 Touushitteauon Egypte ohke, kah wutohtimoin piṣh quenauéhhik ne nómwohtunkup: togkomog wame neg na wadohkitcheg, neit piṣh wahteauog nen JEhovah.
32.16 Yeu maumuttam8onk ne piṣh waj mauemahettit: wutohtimoinne wuttauninneunk piṣh ummauemóuh, nag piṣh ummauémóuh, wutch Egypt, kah wutch wame ummuttaan8m8uh, wussin Lord Jehovah.
32.17 Wonk n$nih nabo neese kodtumuk; nabo napanna adtahshikquinúhhog nepauz, wuttinn8waonk Lord nuppeyaonuk, n8wau,
32.18 Wosketompae wunnaumoniin, mauem mataánukeg Egypt kah penuhteaṣh, nagum, & wuttaum8oh woweenomae wutohtimóinneunk, en tiuhqunkquok ayeuonk en ohkeit, weeche neh womussinutche en passahtheganit.
32.19 Howan anue wunneetúmadt? womsiṣh, kah weeche sepsum8m matta quoshqusausegeg.
32.20 Nag piṣh penushaog ut nashaue neg nashitcheg wutch togkodteg: noh magun en togkodteganit, pomontonchim, kah wame ummuttaán8moh.
32.21 Noh manuhkesit ut kenugke masukkenukeg piṣh úkkinn8nóuh wutch nashaue chepiohkomuk, weeche nag aninnumauoncheg: nag womseuk, nag matta quosqusausée sepsinwog, nushôog nashpe togkodteg.
32.22 Ashur na wutappin, kah wame wutchippán8moh: 8weenohkeaṣh weenuhkunk: wame nag nushôog, penushaog wutch togkodteg.
32.23 Neg 8weenohkeaṣh ponumuk sussippoeu passahtheganit, kah wutchippan8moh wéenappuoh 8weenohkeit: wame neg nushôog wutch togkodteg, noh quequenauánumwéheont, ut pomantamwae ohkeit.
32.24 Na wutappin Elam, kah wame ummutaán8moh waéene 8wenohkeit, wame nag nushôog, penushaog wutch togkodteg, neg matquoshqusausée wamussitcheg en tiuhqu[n]kok ohke, neg quequenauánumwéhuacheg, ut pomantamwae ohkeit, qut kenunnumw[o]g wutakodchuongan8 kenugke nag womussitcheg passahtheganit.
32.25 Nag ponamwog wutappinneau ut kenugke nashitcheg, weeche wame ummuttaán8moh: 8weenohkeaṣh weenuhkunk, wame mat quosqussauseóg, nushôog nashpe togkodteg: tôhkonogque qushaékhéonáh ut pomantamwae ohkeit, qut kenunnumwog wutákodchuongan8 weeche nag womussitcheg en passahtheganit, noh ponau nashaue neg nashitcheg.
32.26 Na wutappin Meshech, Tubal, kah wame ummuttaân8moh: 8weenohkeaṣh quinuppuhkunk: wame nag mat quosqusauseog, nushôog nashpe togkodteg, tôkonogque qushaékheoneau ut pomantamwae ohkeit.
32.27 Kah nag matta piṣh weesuomomo8og mat quosqusausue masugkenitcheh neg panushoncheg, neg womussitcheg en chepsohkomukqut, nashpe ummattompagwe auwohteaongaṣh: kah nag ponamwog wuttogkodtegan8 agwe uppuhkuk8óut, qut ummatcheseongan8 piṣh wuskón8óut ohteau tohkônogque nag ukqushaékinneau masugkenukeg ut pomantamwae ohkeit.
32.28 Nux, piṣh kuppohquinit ut nushaue matta quosqusausegig, kah piṣh k8weeche seepsum8m nag nashitcheg nashpe togkodteg.
32.29 Na wutappen Edom, ukketass8tam8moh, kah wame wussontimomoh, neg nashpe ummenuhkesuongan8, kishke sepsinwog neh nashitcheg nashpe togkodteg, nag piṣh weetsum8máog mat quosqus[a]usenégeh, kah weeche neh womussinitcheh, en passahtheganit.
32.30 Na wutappineau wame nanummiyeue sontimóog, kah wame Zidoniansog: neg weeche womussúmoncheg nashómukeh, nashpe qushaongan8 nag akodchuwontamwog ummenuhkesuongan8, kah mat quosqusausée sepsinwog, weeche neg nashitcheg nashpe togkodteg, kah nag kenunnumauáog wutakodchuongan8 neh womussinutcheh en passahtheganit.
32.31 Pharaoh nah piṣh wunnauoh, kah piṣh tapheau wutch wame ummuttaán8moh, Pharaoh kah wame ukkenauwámeumoh, nushôog nashpe togkodteg wussin Lord Jehovah.
32.32 N8wabesuah ut pomantamwae ohkeit, kah noh piṣh sepsin nashaue matta quosqusausénegeh, weeche nag nashitcheg nashpe togkodteg, Pharaoh kah wame ummuttaán8moh, wussin Lord Jehovah.
33.1 WOnk wuttinn8waonk Jehovah nuppeyaonuk, n8wau,
33.2 Wosketompae wunnaumoniin, ken8s wunneechan8oh kummissinninneumog, kah nag us, paudtauon togkodteg ohkeit, missinninnuog ne ohkeit neemunahettit wosketompuh wutch wutohkeóut, kah wutaskwhéteaneumhettit.
33.3 Noh nag* togkodteg nuhkuhkom ohke, p8tóntog monopuhpeg, kah amâmont missinninnùh.
33.4 Neit howan n8tog wunont8wae monopuhpeg, káh matta n8tam8g amôntuonk, togkodteg peyaum8uk, & amaunout, piṣ[h] 8sqheonk ohteáu néhenwonche uppuhkukqut.
33.5 Noh n8tam wunnont8wae monopuhpeg, kah matta n8tam8 amôntuonk 8sqheonk piṣh nuhkuhkunk: qut noh n8tog amontuonk piṣh pohquohwhunau ukketeahogkóunoh.
33.6 Qut Askuhwheteaen nag* togkodteg peyom8, matta p8tantam8g monopuhpeg, kah missinninnuog matta amomoont: togkodteg peyom8uk, kah amaunit howan wutch kenugke nagoh, noh amaunau nashpe ummatcheséonk: qut 8sqheonk n8nompagunumauon ut wunnutcheganit askuhwheteaenin.
33.7 Ne nan ken woi wosketompae wunnaumoniin, kutaskwheteaenuheṣh ut wekit Israel: newaj woh n8taman kutt8onk ut nutt8nut, kah nag woh kuttamwontamwanshinneunk wutch nuhhogkat.
33.8 Unnog matcheetou, woi matchet8waenin, pish wuñamuhkut kenup: matta amaumoe ken8noadt wutch umayut, noh matcheetowaen piṣh nup ut ummatcheseonganit qut 8sqheonk k8nompagunumauunun.
33.9 Qut amaumat matchetou wutch ummayit ukqushkeontamunat: matta quinnuppek wutch ummayut, piṣh nup ut ummatcheseonganit, qut ken kuppohquohwhun kukketeahogkou.
33.10 Newaj, woi ken wosketompae wunnaumoniin, ken8s wek Israel: yeu kussinneau kussimw8, nuppanneseonganunonaṣh, kah num̃atcheseonganunonaṣh nuhkuhkongqueog, kah niṣh mahchum8ontantog, neit toh woh nuttin pomantamunan?
33.11 Nag us, pomantamon, wussin Jehovah Manit, matta n8weekontam8h wunnupp8onk matcheetou, qut matchetou woh ukquinnuppenat wutch ummayut, onk woh pomantam: qushkek, qushkek wutch kummatchemayout, newutche tohwutch woh nuppok woi Israelle wek?
33.12 Newutche ken wosketompae wunnaumoniin us wunneechan8oh kummissinninnumog wussampweseonk sampweusseaen matta piṣh pohquohwhunuk8un, ut uppanneseae kesukkodtumut: kah papaume ummatcheseonk matcheetou, matta piṣh ne wunnashpe penushóun ne kesukok quinnuppeit wutch ummatcheseonganit, kah sampwusseaenin matta piṣh tapenum8 pomantamun ne kesukok matchesit.
33.13 Unnog sampweusseaénin noh piṣh wunnamuhkut pomantam; pabahtantog nehenwonche wussampweusseonk, kah matcheseit: wame wussampweusseonk matta piṣh mehquontam8un, qut wutch ummatcheseonk ne asit, piṣh wunnupp8wontamun.
33.14 Wonk, unnog matcheetou, piṣh wunnamuhkut kenup; quinnuppeit wutch ummatcheseonganit, kah usseit ne wanegik kah sampwagk.
33.15 Matcheou nompenuk kenohtóadtuonk, nompenuk ne mak8kinnúadt, pomushadt pomantamwae kuhk8waonganit, kah matta matchesegk, noh piṣh wunnamuhkut pomantam matta piṣh nupp8.
33.16 Wanne ummatcheseonk piṣh missohham8un, ussu ne wanegik kah sampwagk, piṣh wunnamuhkut pomantam.
33.17 Qut wunneechan8oh kummissinninnumog n8waog, ummay Lord matta sampwano, qut nag ummayou matta sampwan8.
33.18 Sampweusseaenin quinnuppit wutch wussampweusseonganit, kah matchesit, ne piṣh wuttit nuppun.
33.19 Qut matchetou quinnuppeit wutch ummatchetoonganit, kah usseit ne wanegik kah sampwag, ne piṣh wunnashpe pomantamun.
33.20 Qut kussimw8 ummay Lord matta sampwan8; woi kenaau wek Israel, k8sumunumw8 nishnoh pasuk neaunak ummayaṣh.
33.21 Kah n$niyeup, nabo neese kodtumwae missináyeog, piogqussit nepauz, kah napanna adtahshikqunohhog nepauz, pasuk noh pohquohhog wutch Jerusalem, nuppeyaonuk, n8wau, keitotan sohkomun.
33.22 Kah wunnutcheg Lord nuhkuhkongkup, negonáe wanonkqueuk ash pápeyonkup noh pohquohhog, kah n8wohshinnumunk nutt8n, nô pajeh nuppeyógqunat mohtompog, kah nutt8n woshwem8, kah matta wonk nukkáket8.
33.23 Neit wuttinn8waonk Lord nuppeyaónuk, n8wau,
33.24 Wosketompae wunnaumoniin, yeug apitcheg mahchim8e ayeuonganit ut ohkeit Israel, kutt8og, n8waog, Abraham pasuk88, kah noh ohto8p ohke, qut nenawun numm8namun, ohke nuttinnumonteanan wutche ohtoonk.
33.25 Newutche nag us, yeu wussin Lord Jehovah, kukk8chtamumw8 musqueheonk, kah kuttahshinumumw8 kuskesuk8aṣh en nogque kittinnúkontunkan8out, kah kenushteamw8, kah sun woh kutahtomw8 ohke?
33.26 Kukquésukkompómw8 kuttogkodtegan8, kutussemw8 nishkeneunkquok, kah nishnoh pasuk mamauau weetatteamungoh ummittamwussoh, kah sun woh kutahtomw8 ohke?
33.27 Yeu nag us, yeu wussin Lord Jehovah, pomantamon, wunnamuhkut neg apitcheg mahchim8e ayeuonganit, nag piṣh penushaog ut togkodteganit: kah noh apit pohquáhshinne ohteuhkonit nuttinninnumauónuh puppinashim ummahchipwuneat: kah neg apitcheg wonkon8sinit, kah hassunnekit, piṣh enninneae nupp8og.
33.28 Newutche nuppápaquanne touishitteóh ohke, kah wunnetue menuhkesuonk pish wohkukquoshin, kah Israelle wadchuaṣh piṣh touishineaṣh, matta woh howan uppannupwushaun.
33.29 Neit piṣh wahteauog nen Jehovah, papaquanne toushitteauon ohke, wutche wame wunnishkeneunkquodt8m8aṣh niṣh aséhetticheh.
33.30 Wonk ken wosketompae wunnaumoniin, wunneechan8oh kummissiñinnumog ash kuppumee ayeuhkonittue kéketunkquog, ut kishkeneutunkan, kah wetuóme squontamut, ken8nittuog, nishnoh pasuk weematoh, n8waog, peyunk, k8wehquetumauunumw8 kah n8tam8k teagwe kutt8wonk ne wâm8uk Lordut.
33.31 Kah nag kuppeyaónukquog, onatuh missinninnuog paáhettit, kah nag appuog anaquabean onatuh nummissinninnúmog, kah n8tamwog kukkutt8wongaṣh, qut matta wutussenàoaṣh, newutche nashpe wutt8n8 womoausuog, qut wuttahhou asuhkom8m8 wutahahchuwontam8ongan8.
33.32 Newutche kusseh, kutogqueyeu ut nag noh wanont8wa8hamont, kah wunnuppuhpequau: newutche nag n8tamwog kukkutt8wongaṣh, qut matta wutussenáoaṣh.
33.33 Kah yeu ânak, (kusseh, piṣh n$nih) neit piṣh wahteauog quoshodtumwaenúh kenukshâog.
34.1 KAh wuttinn8waonk Jehovah nuppeyaónuk, n8wau,
34.2 Wosketompae wunnaumoniin, ayeuhkonittue quoshoe missohhamouṣh Israelle shephersdog, quoshodtuṣh kah nag us, Lord Jehovah yeu wuttinnon shepherdsoh, missi wutonkapunnaongan8 Israelle shepherdsog neg nehenwonche assamoncheg wuhhogkauh: sunnummatta woh shepherdsog assamauoog flocksoh?
34.3 Kummeechumw8 wees, kah kuthogkumw8 w8l, kenushoog neg wânogqutcheg: qut matta kutassamomw8 flockoh
34.4 Mahchinácheg matta kummenuhkéheóog, kah matta keneetskeheomw8 noh mahchinadt, kah matta kutaséhpanomw8 ne pohquag, kah matta wonk kuppaudtauomw8 ne moncha8hkomuk, kah matta kenatinneáham8mw8 ne wanteómuk, qut chekeeyeuuk kah unkqueneunkquog nag kenanawunauóog.
34.5 Kah nag seahwhóog newutche na matta shephersun8h: kah neg 8meetsuonganunneauh wame ohteuhkone puppinashimwog, seáhwhut.
34.6 Nutshepsumog nanwiyeuog pannuppe wame wadchútu, kah ut nishnoh kussohkói wadchu; nux nuf-flockum nanwiyeum8p, ut wame wosketohkeit, kah matta howan natinohteaou, kah wunnátinneawhoh.
34.7 Newutche kenaau shepherdsog n8tam8k wuttinn8waonk Lord.
34.8 Pomantamon, wussin Lord Jehovah, wunnamuhkut, newutche nuf$flockum, tohqunnumwonkanú8, kah nuf$flockum ummeechummuwonganin nishnoh ohteuhkone puppinashim, newutch matta shepherdunn8, kah nutsheperdumog matta natinneuhkóntam8og nuf-flockum, qut shepherdsog meetseheaog wuhhogkauh, kah matta meetsehteau8og nuf$flockum.
34.9 Newutche, woi shepherdsog, n8tam8k wuttinn8waonk Lord.
34.10 Yeu wussin Lord Jehovah, kusseh, nutáyeuuhkon sheperdsog: kah n8nompagunnumauóog nuf$flockum[o]h, kah n8wohkukquoshitteauoog assamónat nuf$flockumoh, kah shepherdsog matta pish wonk assam8og wuhhogkauh, newutche nuppohquohwhun nuf$flockum wutch wutt8n8out, onk woh mat nah 8meechumuméinauh.
34.11 Newutche yeu wussin Lord Jéhovah, kusseh, nen, nen naneeswe nunnatinneuhkon, nutshepsumog kah nunnatinneawhôog.
34.12 Onatuh Shepard natinneahwhont uf[-]flockum kônukshont nashwaiyeue Shepsoh: ne nuttin natinnewhoneau nutshepsumog, kah nuppohquohwhunoog wutch wame ayeuonganit uttoh adt seahwhut unkquohquodtaeu kah pohkenumwe.
34.13 Kah nussohk8wunoog wutch missinninnutu, kah nummukinoog wutch wutohtimoinneat, kah nuppas8oog nehenwonche wutohtuout, kah nutassamoog Israelle wadchuuhkontu, kishke sepuehtu, ut wame wutohtue ohkeit.
34.14 Nag nutassamoog ut wunnee tannadtupp8onganit, kah ut kussohkoiyeue Israelle wadchutu ne piṣh wutchippinnutunkan8: na piṣh wussepsinneau wunne chippinnutunkanit, kah ut wunnogk8e tannadtupp8onganit piṣh nag tanadtupp8og Israelle wadchuuhkontu.
34.15 Nutassam nufflokum kah nussepsinn8w[à]heoog wussin L[e]rd Jehovah.
34.16 Nunnatinneuhham ne wanteomuk wonk nuppaudtauun ne sohh8komuk, kah nutasseepunoh ne pohqshunk nummenuhkeh noh mahchinat, qutnuppaguan wanogqutcheg kah manuhkesitcheg, nussohkom8unoog wussittumoonk.
34.17 Kah papaume kenaau, woi nuf-flokumong, yeu wussin Lord Jehovah: kusseh, n8sittum ut nashaue puppinaṣhimwut, kah nashaue ramsog kah miṣhe nomposhimwe goatsog.
34.18 Sun yeu kutogquontamuneau peasik, mahchipwunneat wunne tannadtupp8onk, qut woh kuttahtaṣhkuhkomumw8 sekqshunkiṣh tanadtupp8ongaṣh? kah wuttattamunat m8noe nippeaṣh qut woh akqshunk kenishketeauuneau nashpe kusseet8oash?
34.19 Kah papaume nuf-flockum, nag meechwog, ne tahtashkuhkomog naṣhpe kusseet8out: kah nag wuttattamwog ne niṣhketeauog naṣhpe kusseet8oaṣh.
34.20 Newutche yeu Lord Jehovah nah wuttinnon, kusseh, nen, n8sittum nashaue wunnogque kah ó[nau]wussue neetasuut.
34.21 Newutche keneepukkomumw8 nashpe kussissippoiyeum8, kah kuttugku, kah wame n8cumwesitcheg kuppadtohkehtohwhooog kutaskonouh nô pajeh kusseahwhonaoont.
34.22 Newaj wadchanog nuf$flokum, kah nag matta piṣh wonk to[n]qun8og, kah n8sittum ut nashaue papuppinashimwut kah puppinashimwut.
34.23 Kah nanawunnumwaheonuh pasuk shephard, kah noh piṣh nah wutassamouh, nuttinneum David, noh nah piṣh wutassamoh, kah noh piṣh nag wut-shephardum8uh.
34.24 Nen Jehovah piṣh um-Manitt8m8uh[,] kah nuttinneum David piṣh sontimoou ut kenugke nagoh, nen Jehovah nussin.
34.25 Kah nutayimauoog wunohteae wunn8waonk, kah n8wohkukquossum matche puppinashim wutch ohkeit: kah nag piṣh wunniyeue ayeuog ut touohkomuk, kah kouéog touohkomuk.
34.26 Kah n8nanetuwáhkonunk, kah ayeuongaṣh waeene n8wadchumut, kah nunn8keah sokanon ut wutahquompiyeuut: na$ut piṣh wunnanittue sokanonaṣh.
34.27 Kah ohteuhkone mehtug piṣh tannegen ummeechummuonk, kah ohke piṣh tannegen ummiṣhegitteauonk kah nag piṣh wunayeuog ut wutohkeout, kah piṣh wahteauog nen Jehovah pohquenumon weyoak8e kiṣhpissuongan8oaṣh, kah pohquohwhunog wutch wunnutchegan8out nag nah wadchiyeuononcheg.
34.28 Kah nag matta piṣh wonk 8tohqunum8onganeinauh penuwohteaog: kah ohkee puppinaṣhimwog matta piṣh ummahchipp8unauh: qut nag piṣh wunnayeuog, kah matta piṣh howane wabesuhikk8og.
34.29 Kah n8waapinnumauoog waeenodtumewe ohkehteamuk, kah nag matta piṣj wonk mahtupanuk8og kodtupp8onk ut ohkeit, kah matta piṣh wonk kenunnum8og penuwohteae akodchuonk.
34.30 Yeu piṣh wuttinne wahteauuneau, nen Jehovah um-Manitt8m8uh, n8weetomoog, kah nag wek Israel nummissinninnumog.
34.31 Kah kenaau nuf-flockum, nuttit tannadtuppoe flockum, k8wosketomp8mw8, kah nen kum-Manitt8mw8, wussin Jehovah Manit.
35.1 NAno wuttinn8waonk Jehovah nuppeyaonuk n8wau,
35.2 Wosketompae wunnaumoniin, ayeuhkonittue ponsh kuskesuk wadchuut Seir, kah ayeuhkonittue quoshodtsh.
35.3 Kah uttash, yeu wussin Lord Jehovah, kusseh woi wadchu Seir, nen kutayeuuhkonṣh, ka[h] kutayeuuhkonittue summagunnumouṣh nuhpit, kah kuppapukquanne touushinnuwaṣh.
35.4 Nummahchumwushitteoh kukkeitotanaṣh, kah ken piṣh kuttauwussin, kah piṣh k8wahteoh nen Jehovah.
35.5 Newutche kutohto nukkone sekeneaadtuonk, kah kusseahham 8s[e]heongan8 wunnaumonuh Israel, nashpe cheke[a]e togkodteg, unkuppanahettit, wohkukquoshik ummatcheseongan8.
35.6 Newutche pomantamon wussin Jehovah Manit, kukquoshowehtoush en musqueheonganit, kah musqueheonk piṣh ken8sittohuk: newutche matta kussekeneam8 musqueheonk, musqueheonk piṣh kutasuhkunk.
35.7 Yeu nuttinne papaquanne touussumwáheon Seire wadchu, kah nan8ch tummetahwhon noh sohhog kah noh quashkeit.
35.8 Kah nunnumwapeh 8wadchúmut náhtauitcheh: ut k8wadchumehtu, kah kutt8nóuhkóiyeumut, kah ut wame kussepeumut, nag piṣh penushaog neg nashitcheg nashpe togkodteg.
35.9 Kummichemohtae touussumwáheṣh, kah kukkeitotanaṣh matta piṣh qushkemun8aṣh, kah piṣh k8wahteomw8 nen Jehovah.
35.10 Newutche kussip, yeush neesinaṣh wutohtim[ó]ineaṣh, kah yeuṣh neesinaṣh ohkeaṣh piṣh nuttaiheaṣh, kah nutohtinánonaṣh, tôkonogque Jehovah wutappinneáh.
35.11 Newutche pomantamon, n8wau Lord Jehovah: nutussen neaunak kummusquantamoonk, kah neaunak kutishkauósuonk, ne iskauosue anheadt newutche nag kussekeneauoog: n8wahshan nuhhog, nag wussumog.
35.12 Kah piṣh k8wahteoun nen Lord, nunn8tam wame kup-blasphemaongaṣh niṣh an ayeuhkonittue ken8nadcheh Israelle wadchuaṣh, an8waan, niṣh touishineaṣh, niṣh nuttinnumonteanánonaṣh mahsumunat.
35.13 Yeu kuttinne nashpe kutt8n8oaṣh, ayeuhkonittue wowéenomwósumw8, kah kutayeuhkonittue mishehteomw8 kukkutt8wongan8oaṣh: nunn8tamunaṣh.
35.14 Yeu wussin Lord Jehovah, mamusse ohke muskouántog kuttouushinnumwaṣh.
35.15 Neane wekontamwóntaman wutohtoonk Israel wek, newutche touishin, ne kuttinhennin: piṣh kuttouwushin, woi Seire wadchu, kah wame Idumea, ne wame, kah nag piṣh wahteauog nen Jehovah.
36.1 WOnk wosketompae wunnaumonii, quoshodtaṣh Israelle wadchuaṣh, kah n8waṣh, kenaau Israelle wadchuog, n8tam8k wuttinn8waonk Lord.
36.2 Yeu wussin Lord Jehovah, newutche kutayeuhkonittue unnukumw8, hoh, nukkóne qunuhqui ayeuongaṣh nutahtôe nutaihenonaṣh.
36.3 Newutche quoshodtṣh kah n8waṣh, yeu wussin Lord Jehovah, newutche nag kuttóuussinnumwahik8óog, kah kummisseaṣhkoónuk8o8og aeehtaue, onk woh kena[a]u wutohtoongan8 askqshóncheg penuwohteáog, kah k8weadtimukkumw8 wussissitt8n8oash kogké[n]túmoog, kah kummishanánumukumw8 missinninnúog.
36.4 Newutche kenaau Israelle wadchog n8tam8k wuttinn8waonk Lord Jehovah, yeu Lord Jehovah wuttittamun wadchuaṣh; kah wadchuemesaṣh, kah seupaṣh, kah 8noúhtuaṣh, kah touishinne mahchim8aṣh, kah nukkodtumwe otanaṣh, niṣh tohqunnum8onganeú8giṣh, kah hahanehtam8onganeú8k en ashqshoncheg penuwohteaog, neg weenuhkauoncheg.
36.5 Newutche yeu wussin Lord Jehovah, wunnamuhkut ut n8tae numm8summuaonganit nutayeukonittue ken8n askqshoncheg penuwohteaog, kah ayeuhkonittue wame Idumea, neg kohquttumauutcheg nutohke wutohtauunnaóut, nashpe wame wekontamoe wuttahh8oaṣh, sekeneaádtue sohwohkonat en tohqunnum8onganit.
36.6 Newutche quoshodtsh papaume Israelle ohke, kah uttaṣh wadchuaṣh, wadchuemesaṣh, sepuaṣh, kah 8nóuhkôiyeuaṣh, yeu wussin Lord Jehovah, kusseh, nukket8kom ut numm8sitteam8onganit, kah ut nummusquantam8onganit, newutche kukkenunnumw8 wutákodchuongan8 penuwohteaog.
36.7 Newutche yeu wussin Lord Jehovah, nuttahshinnum nunnutcheg, wunnamuhkut penuwohteaog neg weenuhkonkqueógig, nag piṣh kenunnumwog wutakodchuongan8.
36.8 Qut kenaau, woi Israelle wadchuaṣh, kenaau piṣh k8tuhqunnumw8, kah piṣh kuppaudtauomw8 kummeechummuongan8 nummissiñinnúmog Israel, newutche nag nahen peyaog.
36.9 Newutche kusseh, k8weech8humunumw8, kah nukquinnuppinnumun en kuhhogkaout, kah kenaau piṣh kutanaskkohhamwonitteamw8, kah kutohteuhkonitteamw8.
36.10 Kah nummisheh wosketompaog ut kuhhogkaout, wame wek Israel, ne wame, kah otanaṣh piṣh ayinneaṣh kah mahchumwushikiṣh piṣh wekikontamunash.
36.11 Kah kummisheh wosketomp ut kuhhogkaout kah puppinashim, kah nag piṣh nano monaog, kah meechummuog, kah kittinne menehkhennumw8 neaunak nukkone kittinniyeuongan8: kah kutanue wunnenehennumw8, onk weske, kah piṣh k8wahteomw8, nen Jehovah.
36.12 Nux, nuppomushah wosketompaog kuhhogkaout, nummissinninnuog Israel, kah nag piṣh wuttaiheog kuhhog, kah ken piṣh nag wutohtoongan8, kah matta piṣh wonk kuppagwano wosketompaog.
36.13 Yeu wussin Lord Jehovah, newutche nag kuttugquog, ken mohchipw[é]an wosketompaog, kah kuppagwodtoh kutohtimoin.
36.14 Newaj matta piṣh wonk pagwanoadt wosketompaog, kah matt[t]a piṣh wonk kuppagwato kutohtimoineaṣh wussin Lord Jehovah.
36.15 Kah matta wonk n8tamwaheoh wosketompaog ut kuhhogkat, wutakodchuongan8 penuwohteaog, kah matta piṣh wonk kuhkenunnumw8 kehkomaongan8 missinninnuog, kah matta piṣh wonk kuppenushahtoou wutohtimoneaṣh, wussin Lord Jehovah.
36.16 Nano wuttinn8waonk Jehovah nuppeyaonuk n8wau,
36.17 Wosketompae wunnaumoniin wek Israel aphettit nehenwonche wutohkeout, nishketeoog nashpe nehenwonche ummayash, kah nashpe wutusseongaṣh: ummay8 ut anaquabeh ogqueneunkquot wunnishkeneunkqussuonk ontsapp mittamwossis.
36.18 Newaj sokenumauog nummusquantamoonk, newutche musqueheonk ne seahhamwehettit ut ohkeit, kah wutch wuttinnukontunkanouh neh nashpe nishketeauhettit.
36.19 Kah nusseahwhoog ut kenugke penuwohteaut, kah seahwhoog papashpe wutohtim[o]inneat, neaunag ummayeuóaṣh, kah neaunak wutusseonganóaṣh n8sumóog.
36.20 Kah kônukusháhettit pen8wohteáut ne aáhettit, nag niṣhketeauog n8neetupanatamwe wesuonk, nag unnáhettit, yeuh ummissinninnúmog Jehovah, kah sohhamwog wutch wutohkeóut.
36.21 Qut nukkitteamúnkinneam wutch n8ne wesuonk, ne wek Israel nishketeunk ut kenugke penuwohteaut ut$toh aáhettit.
36.22 Newutche us wek Israel, yeu wussin Lord Jehovah, matta yeu nutussen wutche kenaau woi wek Israel, qut wutche n8neetupanatamwe wesuonk, ne nishketeauog ut kenugke penuwohteaut, uttoh aôóg.
36.23 Kah n8neetupanatamwáhteoh nummishe wesuonk ne nishketeómukup ut kenugke penuwohteáut, ne nishketeauog ut kenugke nagoh, kah penuwohteaog piṣh wahteauog nen Jehovah, wussin Lord Jehovah wunneetupanatamwáhimuk ut kuhhogkaóut, ut anaquabhettit.
36.24 Newutche keneemununumw8 wutch kenugke penuwohteaut, kah kummóununumw8 wutch wame wutohtimóinneat, kah kuppas8unumw8 ut nehenwonche kutohtuóut.
36.25 Neit kusseahhamauonumw8 pahke nippe, kah piṣh kuppahkesumw8: wutch wame kénishkeneunkqussuongan8óut, kah wutch wame kittinnukontunkan8out, kuppahkhennumw8.
36.26 Wonk wuske metah kittinnumauunumw8, kah wuske nashauanit kupponamauonumw8: kah nutamaunum qussukquane metah wutch keyaús8óut, kah kittinnumauunumw8 weyausée metah.
36.27 Kah nuppon nunnashauanitt8m kuttinnómiyeum8óut, kah kuppomushenumw8 nukkuhk8waonganit, kah kenaau piṣh kenanawéhteomw8 n8sittum8ongaṣh kah niṣh kutussenáoaṣh.
36.28 Kah piṣh kutáyimw8 ohkeit ne anumauogkup k8sh8oog, kah kenaau piṣh nummissinninnumog, kah piṣh nen kum-Manitt8mw8.
36.29 Kah k8wadchanunumw8 wutch wame kenishkeneunkqussuongan8oaṣh, kah n8wehquetum weatchiminneaṣh, kah numm8chekehteauun, kah matta kuppónamauonómw8 mahshagquodt.
36.30 Kah piṣh nummishteóh ummeechummuonk mehtug, kah ummissétuonk ohteuk, matta wonk woh kutattumunum8uneat kehkontuonk wutch mahshagquodt, ut kenugke penuwohteaog.
36.31 Neit piṣh kummequont[à]mumw8 nehenwonche kummatchemayeuoaṣh, kah kutusseongan8aṣh niṣh mat wanegenin8giṣh, kah piṣh kutunkquanumomw8 kuhhogkaog nehenwonche kenaum8ongan8out, wutch kummatcheseonganooaṣh, kah wutch kenishkeneunkquodt8m8aṣh.
36.32 Matta wutch kenaau yeu nutussen wussin Lord Jehovah wahteau8k: akodch8k kah chepshunk wutch nehenwonche kummayyeuoaṣh, woi wek Israel.
36.33 Yeu wussin Lord Jehovah, ne kesukok pahkhennog wutch wame kummatcheseongan8out, kutáyeuwéhenumw8 wonk keitotanash, kah matchteómuk piṣh wonk ayimun.
36.34 Kah touishinne ohke piṣh anaskhamun, táoushik anaquabhettit wame neg paumwushácheg.
36.35 Kah nag piṣh n8waog, yeu ohke touishinip, ogqueneunkquodt Edene tanohketeaonganit, kah mahchum8e, touishinne, kah sohquetahham8e keitotanaṣh, pummenutausuaṣh, kah wadohkeimukiṣh.
36.36 Neit penuwohteaog neg sekquttahwhutcheg waeenu, piṣh wahteauog nen Jehovah n8nteoh mahchimoe ayeuongaṣh, kah nutohketeam ne táwushikup: nen Jehovah nussin, kah piṣh nutussen.
36.37 Yeu wussin Lord Jehovah, qut onch woh nen nuppeantamont nashpe wek Israel nutusseaunshónaout: nag piṣh nutogque mishteauóog missinninnúh flockut.
36.38 Neane wunneetupanatamwe flock, neane Jerusaleme flock ut 8neetupantamwe mishadtupp8onganit: ne piṣh unnu mahchumm8e otanaṣh wunnumwápinneau wosketompae flocksog, kah nag piṣh wahteauog nen Jehovah.
37.1 Wunnutcheg Jehovah nunnuhkukkongkup, kah nussohh8wunukup ut wunnashainitt8mut Jehovah, kah nupponukup ut nashaue 8[nao]uhkôiyeuut ne nomwohtag wuskona[s]h.
37.2 Kah niṣh nukkishkekomwáhikqunaṣh waeenu, kah kusseh muttaantaṣh ut pohquashinne 8nóuhkôiyeuut, kah kusseh niṣh papaquanne nunohtaash.
37.3 Kah nuttinuk wosketompae wunnaumoniin, sun woh yeush wuskonaṣh pomantam8m8aṣh? kah nunnamp8hamup, woi Lord Jehovah k8wahte[a]uun.
37.4 Wonk nuttinuk, quoshoe missohhamóntaṣh yeush wuskonaṣh, kah nag us, woi kenaau nunohtaeu wuskonaṣh, n8tam8k wuttinn8waonk Jehovah.
37.5 Lord Jehovah, yeu wuttittamun yeush wuskonaṣh, kusseh, nuppetutteahto nashauonk ut kuhhogkaóut, kah piṣh kuppomantamumw8.
37.6 Kah kupponamauonumw8 wutchohtash, kah kuppadtauunumw8 weyaus, kah kupputtogguhwhunumw8 wuttuhquab, kah k8nashaonganuhkauunumw8, kah piṣh kuppomantamumw8, kah piṣh k8wahteomw8, nen Jehovah.
37.7 Neit nuttinnukquoshódtum nean ann8sumuk: kah quoshódtumon, na wadtauatongquodt, kah kusseh nunnukshaonk, kah wuskonash moeu peyaum8aṣh, wuskon ne wadchukónnu8k.
37.8 Kah kuhkeneaumon, kusseh, mutchóhtaṣh, kah weyaus wunnuhkukkongquneau, kah mattúhquab nuhkuhkunk ut woskeche, qut matta wunnashaonganéog.
37.9 Neit nuttinuk, quoshoe missohhamwontaṣh waban, quoshodtsh wosketompae wunnaumoniin, uttush waban, yeu wussin Lord Manit, peyaush wutch yaue wabanit, woi nashauonk, kah potantash yeug nashitcheg, onk woh pomantamwog.
37.10 Neit nukquoshodtum nean ann8sit, kah nashauonk nag peyaonukquog, kah nag pomantamwog, kah neepouwéhtauoog wusseetowash, muttanunkquodt kenauwameonk.
37.11 Neit nuttinuk, wosketompae wunnaumoniin, yeush wuskonaṣh mamusse wek Israel, kusseh, n8waog, nuskononaṣh nunohtópaṣh, kah nutanno[o]suonganun wannehteauun, nuttumwhutteamun nenawun.
37.12 Newutche quoshodtsh, kah nag us, yeu wussin Lord Jehovah, kusseh, wame nummissinninnúmog, n8wóhshinum k8weenohkeaṣh, kah kukkuhkuhquéhennumw8 wutch k8weenohkeóut, kah kuppas8unumw8 ut ohkeit Israel.
37.13 Kah piṣh k8wahteomw8 nen Lord, wohshwunnumon k8weenohkeoaṣh, woi nummissinninnúmog, kah kohkuhqunumóg k8weenohkeóut.
37.14 Ponamauunog nunnushauonk kah pomantamog, kah wunnashinog ut nehenwonche k[u]to[h]keout: neit piṣh k8wáhteomw8 nen Jehovah nussin kah nutussen wussin Jehovah.
37.15 Wuttinn8waonk Jehovah wonk nuppeyaonuk n8wau,
37.16 Nano ken wosketompae wunnaumoniin, nemunuṣh pasuk mehtug, kah wussukwhuṣh, wutche Judah, kah wunnaumonuh Israel weech[a]yeumoncheh, neit nemunuṣh onkatuk mehtug, kah wussukwhuṣh, wutche Joseph, ummehtugk8m Ephraim, kah wutche wame wek Israel weechayeumoncheh.
37.17 Kah mósogquehteouṣh en pasukqunnu8ut mehtug, kah niṣh piṣh pasukqunnu8aṣh ut kenutcheganit.
37.18 Kah wunnaumonuh kummissinninnumog unnukquean an8wahettit, sunnum̃atta kenahtuss8mun uttiyeuṣh anauwuttaman yeuṣh naṣhpe?
37.19 Nag us, yeu wussin Lord Jehovah, kusseh, piṣh nunnemunum ummehtugkum Joseph, ne ohtag wunnutcheganit Ephraim, kah Israelle chippan8ongaṣh weechayeumoncheh, kah n8weeche pononuh, weeche ummehtugk8m Judah, kah nuppasukqunteauun mehtug k[a]h neg piṣh pasuk88og ut nunnutcheganit.
37.20 Kah mehtugquaṣh niṣh wasukkuhhamaniṣh, piṣh ohtaush kenutcheganit ut anaquabhettit.
37.21 Kah nag us, yeu wussin Lord Jehovah, kusseh, piṣh nunneemun wunnaumonuh Israel, wutch kenugke penuwohteaut uttoh aáhettit, kah piṣh nummukkinoog wutch waeenu, kah nag nuppas8oog nehenwonche wutohkeout.
37.22 Kah nag nuppasukqunnue wutohtimoinahheoog ut ohkeit, ut Israelle wadchutu, kah pasuk ketass8t piṣh nah ukketass8tam8onuh wame: kah nag piṣh matt[t]a wonk neese wutohtimoinnaeyeuog, kah matta pish wonk neese chippee ass8tam88og.
37.23 Kah matta piṣh wonk nishkheau8og wuhhogkauh nashpe wuttinnukontunkan8 kah matta nashpe wunnishkodchasum8oash kah matta nashpe ne teagwe ummatcheseongan8: qut nag n8wadchanoog wutch wame wutayeuongan8out, uttoh adt matchesehettit, kah nag nuppahkheoog: ne piṣh nuttinne ummissinninnumuneau, kah nen nag um-Manitt8m8oh.
37.24 Kah David nuttinneum piṣh ketass8tam88 naut, kah piṣh pasukk88oh nanauwshipsaenuh: nag piṣh wonk pomushaog ut n8sittum8onganehtu, kah piṣh nanauunumog nukkuhk8waongaṣh, kah piṣh wutussenaoash.
37.25 Kah nag piṣh ayeuog ohkeit, ne anumauogkup Jakob nuttinninneum, uttoh k8sh8oog ayeuhhetteup, kah nag piṣh na wutt[aii]nneau, kah nagumau, kah ummukkièseum8uh, kah ummukkieseum8uh ummukkiesum8oh micheme, kah nuttinninneum David piṣh micheme wussontimóm8uh.
37.26 Nano n8nohteae wunn8waonk nutayimauôog, ne piṣh machemée wunn8waonk wutchu nagumau; kah n8nashâog kah nummuttaanheoog, kah nupponum nussanctuarihum wunnashóm8out micheme.
37.27 Nuttabernaklum wonk nag piṣh weetómukquog: nux, nen piṣh um$Manitt8m8uh, kah nag piṣh nummissinninnúmog.
37.28 Kah penuwohteaog piṣh wahteauog, nen Lord waneetupantamwaheog Israel: nussanctuarium ohtag wunnashómuóut micheme.
38.1 KAh wuttinn8waonk Jehovah nuppeyaónuk, n8wau,
38.2 Wosketompae wunnaumoniin, ayeuhkonittue ponamau kuskesuk Gog, Magoge ohke, kehche Mesheke kah Tubale sontim, kah ayeuhkonittue quoshoe missohhamau,
38.3 Kah n8waṣh, yeu wussin Lord Jehovah, kusseh, kutayeúkonṣh, woi Gog, kehche Mesheke kah Tubale sontim.
38.4 Kah kukqushkinaṣh, kah nupponum uhquónaṣh kutompekonit, kah kussohh8wunuṣh kah wame kukkenauwamúmog, horsesog kah horsmenog, wame neg hogk8og ay[á]nakiṣh, muttaánwog nashpe bucklersaṣh kah ogqunnegaṣh, wame neg nehtónumwog togkotegaṣh.
38.5 Persia, Ethiopia, kah Lyvia weechogquog, wame neg kenunnumwog ogqunnegaṣh kah helmetsaṣh:
38.6 Gomer kah wame ukkenauwamúmoh, Tog[a]rmahe wek wutch nanummiyeu, kah wame ukkenauwamúmoh, kah monaog missinninnúog k8weetomuk.
38.7 Quagqushwish, kah quagwashwéh kuhhog, ken kah wame chábánukeg neg miyaitcheg ut kuhhogkat, kah nag nánawéh.
38.8 M8chetikquinogkog piṣh kenátauwahet: ogkomáe kodtum8ut, piṣh kuppetutteam ohkeit ne quáhchuwuttomuk wutch togkodteganit, kah ne mâgkinnumuk wutch m8cheke missinninnútu, ayeuhkonittue Israelle wadchuaṣh, niṣh na nagwutteae mahchumwushúkiṣh: qut ne sohh8wuttauun wutch wutohtimóinneat, kah nag piṣh wunniyeuog, nag wame.
38.9 Ken piṣh kutushpem, kah kutogque peyom mishetashinit, piṣh kutogqueneunkqus matokqsit unkhumunat ohke, ken kah wame kukkenauwamúmog, kah monaog missinninnúog k8weechóg.
38.10 Yeu wussin Lord Jehovah, wonk piṣh n$nih, ne nan aquompag[,] piṣh kummehquontam teagwasinnish, kah piṣh kuppakodtantam matche unnantam8onk.
38.11 Kah piṣh kussin, nukkuhkukquem en matta pummenútausue otanáe ohkeit: nutâonóog neg, anwôsikeg, neg wâniitcheg, wame neg matta pummenútausue ayigeg, kah matta ohtó8gig barsaṣh kah squontamaṣh.
38.12 Mukk8kinnumwóntamunat, kah tohqunumwontamunat, quinnuppinnumunat kenutcheg en touuishinne ayeuonganit niṣh yeuyeu wadtohtimukiṣh, kah ut missinniñutu neg moécheg wutch wutohtimôinneat, neg waneetassúmutcheg, kah wamaumatchiitcheg, neg wadohkitcheg nashaue ohkeit.
38.13 Sheba, kah Dedan, kah Tarshishe anaqushaénuog, kah wame 8shsquoshimwe qunnonou8m8óh, nag piṣh kuttugquog, sun k8ch peyom neemunnumunat tohqunnumoonk, sun kummukkin kummuttaánumog mukk8kinnúónat? monchatauunat silver kah gold, amauuónat neetasuog kah maumachiaṣh, kah mishe mukk8kinnuáonk?
38.14 Newutche wosketompae wunnaumoniin, quoshodtsh, kah us Gog, yeu wussin Lord Jehovah, ne kesukok Israelle missinninnúmog wunaihettit, sun matta woh k8wahteauouun?
38.15 Kah piṣh k8m kutáyeuonganit, wutch nanummiyeu, ken kah weeche monaog missinninnuog, wame nayeumukquog horsesoh, m8chequshaog, kah mishe kenauwameonk.
38.16 Kah piṣh kutayeuhkonittue kukkuhquéhtau Israelle nummissinninnúmog, onatuh matohqus nohkuhkquog ohke: ne piṣh ogkomáe kesukkodtut, kah kutayeuhkonittue pas8sh nutohkeit, onk woh penuwohteaog n8wahik, wunneetupanatamwahimuk ut kuhhogkat, woi Gog, ut anaquabhettit.
38.17 Yeu wussin Lord Jehovah, sun ken woh an8wáomp n8adt, nashpe nuttinneumog Israelle quoshodtumwaenuog, neg quoshódtukeg ut yeush kesukodtaṣh, monatash kodtum8aṣh, nag kutayeuhkonittue paudtauununaóont?
38.18 Kah piṣh n$nih, na nan ahquompag, Gog ayeuhkonittue kuhkuhquehtog Israelle ohkeit, wussin Lord Jehovah, nummusquantam8onk piṣh nuhkuhkom nuskesuk.
38.19 Newutche numm8sitteam8onganit kah n8tae nummusquantam8onganit nussim: wunnamuhkut ne kesukok piṣh mishe nunnukshaonganú8 ut wutohkeit Israel.
38.20 Newaj pish kehtahhanne namohsog, kah kesukque puppinshasog, kah ohteuhkone puppinashimwog, kah wame papomompakecheg ohkeit, kah wame wosketompaog wosketohkit, pish nunnukshaog ut anaquabeh, kah wadchuaṣh piṣh kepuhkonaṣh, kah womuhkôâgiṣh piṣh penushaaṣh, kah nishnoh hassunnutunk piṣh penusheau en ohkeit.
38.21 Kah nutayeuhkonittue wehquetumwansh togkodteg, papashpe wame n8wadchumaṣh, wussin Lord Jehovah, nishnoh wosketomp wuttogkodteg piṣh ayeuhkonau weematoh.
38.22 Kah nutayeuúhkon nashpe enninneaonk, kah nashpe 8squeheonk, kah nussokenuttau, kah ukkenauwamumoh, kah ut monaog missinninnuog neh weechógqutcheh, tomogkonue sokanon, kah mishe mussegan, n8tau, kah brimstone.
38.23 Yeu pish nuttinne misheheon nuhhog, kah n8neetupanatamwah nuhhog, kah pish n8wahik [a]naquabhettit monaog wutohtimoneunk, k[a]h nag pish wahteauog nen Jehovah.
39.1 NEwutche ken wosketompae wunnaumoniin, ayeuhkonittue quoshoe missohhamau Gog, kah n8wash, yeu wussin Lord Jehovah, kusseh, kutáyeuuhkonush, woi Gog, kehche Mesheche kah Tubale ketass8t.
39.2 Kah kukquehchuunsh, kah nussequn webe nequtta kutteashu chippissue, kah kukkuhkiuhquehesh wutch nanummiyeu, kah kuppas8ush ut Israelle wadchuukontu.
39.3 Kah nutogkom kutohtomp wutch kummenadcheit, kah nuppenushahtoh kukko[u]hquodtash wutch kittinohkôunit.
39.4 Pish kuppenushom ut 8wadchumut Israel, ken kah wame kukkenauwamúmog, kah missinninnúog neg weechayeumukqueaneg: kutassamsh wame eiyáne mohweyausaeu psuksesuk, kah ohteuhkone puppinashimwog.
39.5 Pish kuppenusham ut pohquashinne ohteuhkonit, newutche nussin, n8wau Lord Jehovah.
39.6 Kah nutann8tam n8tau en Magog, kah kenugke neg mat tohhentupantamoe pomontogig menahhanéhtu, kah nag pish wahteauog nen Jehovah.
39.7 Newaj wahteauwáhuwi n8wesuonk, ut nashaue Israelle num̃issinninnúmut, kah matta wonk nuttenánumóog nishketeau8k n8neetupanatamwe wesuonk, kah pénuwohteaog pish wahteauog nen Jehovah, 8neetupanatam8moh Israel.
39.8 Kusseh, peyaum8, kah mahche n$nih wussin Lord Jehovah, yeu kesukok ne an8wi.
39.9 Kah neg ayitcheg Israelle keitotanehtu, pish sohhamwog, kah nashqunanumwog kah chikossumwog, auwohteaongash, naneeswe ogqunegash kah buklersash, ahtompeog, kah kôuhquodtash, anwohh8unash kah qunuhtugquash, kah nish piṣh wutchikkussumunáoash n8taut, nesausuk tahshe kodtumwaeu.
39.10 Newaj matta pish nemunnumohetteg wuttuhqunash wutch ohteuhkonit, kah matta pish tumehtham8og wutch touohkomuk newutche nag pish chikossumwog auohteaongash ut n8taut, nag pish matcheheaog yeuh machikqhetticheh kah pish mukk8kináog neh muk8kinukqhettupoh, wussin Lord Jehovah.
39.11 Kah pish n$nih ne kesukok, nuttinnumau Gog weenohkee ayeuonk ut Israel, wut8nohkôiyeum8 pomushaenuog, wutchepwáyeue kehtahhanit, kah piṣh kuppuhhamwog wutchan8ash pomushaenuog, kah na piṣh wuttut posekinoneau Gog kah wame ukkenawameumoh, kah nag pish wuttissowétamuneau, 8nâuhkòiyeum Hamon-Gog.
39.12 Kah nesausuk tahs8oh nepauzsoh pish upposkinóuh Israelle wek, onk woh pahketeauog ohke.
39.13 Nux wame ohkee missinninnuog pish noh upposekinouh; kah ne pish woweenomaongan8, ne kesukok sohsum8[ô]sumuk wussin Lord Jehovah.
39.14 Kha nag pish chippinaog nawhutche nagwutteae anakausinitcheh, panupshonat ohke, posekinnuwônat weeche pomushacheg, neg sekshoncheg ut wosketohkit, pahketeauunat: mahtsh[á]hettit nesausuk tahsuog nepauzsaog, pish natinnehteáog.
39.15 Kah pomushaenuog páumushacheg ohkeit, howan nag wosketomp wuskon, piṣh ne kishke ponamun kuhkinneasuonk, nô pajeh posekinnuwacheg upposekinnumunaóut ut 8nóuhkôiyeumut Hamon-Gog.
39.16 Kah wonk ne as8wesik keitotan Hamonuh; yeu pish wuttinne pahketeauuneau ohke.
39.17 Kah ken wosketompae wunnaumoniin, yeu wussin Lord Jehovah, ken8s niṣh$noh ummequnnue puppinshaas, kah niṣh$noh ohteuhkone puppinashim, móyek, kah peyunk, miyaek waéenu, ut nuppagwohteaonganit, ne sephamauwanshinóg, miṣhe sephausuonk ut Israelle wadchuuhkontu, onk woh kummeechumw8 weyaus, kah woh k8tattamw8 musqueheonk.
39.18 Piṣh kummeechumw8 8weyaus manuhkesitcheg, kah piṣh k8tattamw8 8sqheongan8 ohkee sontimóog, ramsog, lambsog, kah goatsóg, kah oxinog, wame neg Bashane wánogqutcheg.
39.19 Kah piṣh kummeechumw8 wees nô pajeh k8wamepwunneaóut, kah piṣh k8tattamw8 musqueheonk nô pajeh kukkogkeissippaminneaóut, nussephamonteaonk ne sephamauwanshinog.
39.20 Yeu piṣh kuttinne wamep8unneau ut nuttablumut, náṣhpe horsesog kah chariotsaṣh, nashpe manuhkesitcheg kah wame ayeuhteaenuog wussin Lord Jehovah.
39.21 Kah nupponum nussohsumóonk ut kenugke penuwohteaut, kah wame penuwohteaog piṣh naumwog n8sittum8onk ne asee, kah nunnutcheg ne ponamauog.
39.22 Newaj piṣh Israel wek wahteunk nen Jehovah um-Manitt8m8uh, wutch ne kesukok k[a]h ongkoue.
39.23 Kah penuwohteaog piṣh wahteauog wek Israel missinno8panneg wutch ummatcheseongan8, newutche nag nuppannesetunkquog, newaj adtahtauog nuskesuk, kah nummagununk ut wunnutchegan8óut ummatwom8oh, newaj wame penushahettit nashpe togkodteg.
39.24 Neaunak wunnishkeneunkqussuongan8, kah neaunak uppanneseongan8aṣh nag nuttinheóneau, kah nag nutadtahtau[o]og nuskesuk.
39.25 Newutche yeu wussin Lord Jehovah, yeuyeu wonk nukqushkeáh ummissinnoongan8 Jakob, kah piṣh nummonánum mamusse wek Israel, kah numm8sitteam wutch n8neetupanatamwe wesuonk.
39.26 Mahche kenunaumwehettit wutakodchuongan8, kah wame uppanneseongaṣh, nish nashpe pannesetunkqueaniṣh, nag wunnaihettit, kah matta howan wabeséheunk.
39.27 Wonk nag pas8og wutch missinninnutu, kah mohmounog wutohtuóut ummatwomóh, kah wunneetupanatamwáhimuk ut wuhhogkaóut, ut anaquabhettit monaash wutohtimóneaṣh.
39.28 Neit piṣh wahteauog nen Lord um-Manitt8m8uh, másinóhteáhuwi ut kenugke penuwohteaut: qut nag nummukkinoog ut nehenwonche wutohtuóut, kah matta wonk na$ut sequnóog.
39.29 Kah matta wonk nutadtahtauóog nuskesuk: newutche nussokun nunnashauanit wekit Israel, wussin Lord Jehovah.
40.1 NEesneechage kodtumwae, kah napanna tahshe masináyeog, waj kutchissik kodtumm8, piogkukquinuhhog nepauz, nabo weyaue kodtum8mut mahche keitotan togkodtamuk, ne nan kesukok, wunnutcheg Jehovah nunnuhkuhkunk, kah na nuppas8kqun.
40.2 Ut Manittoe monomansuónaonganit nuppas8k ut Israelle ohkeit, kah nupponuk ut kussohkôiyeue wadchuut, ne kishkohteau keitotanae mehtonkquhkónut sowaniyeu.
40.3 Kah na nuppas8kqun, kah kusseh, na wosketomp, wutogqueneunkqussuonk neane brasse, hashabpe pemunneat ohteau wunnutcheganit, kah quttuhham8e qunnuhtug: kah neepau ushquontamut.
40.4 Kah wosketomp nuttinuk, wosketompae wunnaumoniin, naish wutch kuskesukqut, kah n8taṣh wutch kehtauogut, kah ponsh kuttah ut wame ne nóhtinun, newutch yeu waj yeu pas8wunumuk, onk noh niṣh kenáhtinununaṣh: wahteauwáhuash wame ne nauman en wekit Israelut.
40.5 Kah kusseh, hassunnútunk ut poquodchekommukqut waeenu, kah ut wunnutcheganit wosketomp quttuhwhósue wekinasq, nequtta tashishquanogkod nesahtag, kah menutcheganit unnukque kishkói: neit quttuhhum neanukkishkag wetu, pasuk wekinasq, kah ne sohkunkquok pasuk wekinasq.
40.6 Neit peyau squontamut nogque wutchipwoiyeu, kah noh kuhkuhqueu stairsut, kah quttuhhum anuishkham8onk ut squontamut, ne pasuk wekinaskq anukkishk[a]g onkatog anuishkham8onk ut squontamut pasuk wekinasq unnukque kishki.
40.7 Kah nishnoh pasuk chamber[è]mes pasuk wekinasq ne sahteagk, kah pasuk wekinasq neanukkishkag, kah ut nashaue chamberemesehtu, napanna tahshishquanogkod: kah squontame anusqham8onk, ut kishke squontame ahut petutte[a]muk, anomut, pasuk wekinasq.
40.8 Wonk quttuhhum squontame ahut petutteamuk anomut, pasuk wekinasq.
40.9 Neit quttuhhum squontame ahut petutteamuk, shwosuk tashishquan[o]gkod, kah postog neesishquanogkussuog, kah squontame ahut petutteamuk ánomiyeu.
40.10 Kah squontame chambermesaṣh wutchepwoiyeu, nishwe yeu wutch, kah nishwin[a]sh nanogque wutch, nash nishwe, pasuk quttuhwheg, kah postog pasuk kuhkuhheg yeu wutch, kah nanogque wutch.
40.11 Kah quttuhhum nean ukkishkag ahhut petutteamuk ussquont piogquishquanogkod, kah ne sahteag squont nabo nishweskquanogkod.
40.12 Neont8tohtag wonk chamberemesash, nequt ishquanogkod wuttuhwhin, kah ne adt8t[ó]htag onkaue wutch nequtishquanogkod, kah chamberemesaṣh nequttatashishquanogkodtaṣh yeu nogque wutch kah nequtta tashishquanogkod na nogque wutch.
40.13 Neit quttuhhum squont, wutch onkwhosik pasuk chamberémes, en onkatoganit onkwhonganit: nean ukkishkag neesnechage kah napanna taskishquanogkod, papiuhsuke squontamash.
40.14 Ayeuau wonk postaṣh nequtta tahshinchagiṣhquanogkod, weeque chippinnutungane postut waeenu squontamut.
40.15 Kah wutch woskeche petutteae squontamut, wehque woskeche porchut anome squontamut, napanna tahshinchagishquanogkod.
40.16 Kah pegskiyeue kenogkeneganaṣh ut chamberemesut, kah ut uppostum8out anome squ[ò]ntamut waeenu, kah netatuppe ut porchehtue, kah kenogkenegaṣh weenohteau anomut: kah ut niṣh$noh postut palmuhtugquaṣh.
40.17 Kah nuppas8k en paquadche chippinnutunkanit, kah kusseh chambersaṣh, kah wunompskinausuwu wutche chippinnutunk waeenu: nishwinch[a]gkodtaṣh chambérsaṣh woskechec wunompskinneganit.
40.18 Kah wunompskinegaṣh ut sussippoi ut squontamut piuhsukeh ne s[a]hteag squont, ne tiuhquonkohtag wunompskinneg
40.19 Neit quttuhham ne anukkiṣhkag, wutch anaquohtag womokôag[u] ussquont, wehque anaquogtag anome chippinnutunk poquodchiyeu, nequt pasuk8ishquanogkod wutchepwoiyeu kah nanummiyeu.
40.20 Kah poquodchee chippinnutunganee squont, ne nanummiyeu, quttuhham ne sohteag, kah ne anogque kiṣhkag.
40.21 Kah wutchamberemesaṣh, niṣhwinaṣh yeu nogque wutch, kah niṣhwinaṣh nanogque wutch, kah uppostumaṣh, kah upporchumaṣh, ne nan sahteag negonusquont: ne sahteag napanna tahshinchagishquanogkod, kah ne anukiṣhkag neesneechag kah napanna tahishquanogkodtaṣh.
40.22 Kah ukkenogkenegan8oaṣh kah upputtugquonogk8maṣh, kah uppalmuhtugk8maṣh, ne nan nu[k]ski wutchepwoiyeue squont; kah nag ukkuhkuhqueantamuneau nesausuk tahshantuonganogkod, kah 8woweyoiyeumaṣh ohtaaṣh anaquohtag.
40.23 Kah anome chippinnutungane squont, piuhsuke nanumwiyeue squont, kah wutchepwoiyeue, kah quttuhham wutch ushquontamut nequt paṣuk8ishquanogkod
40.24 Ne mahche nnag, nuppas8k nogque sowaniyeue, kah kusseh usquont Sowaniyeu, kah quttuhwhau Postaṣh naut, kah woweyoiyeumaṣh, neaunak yeush quttuhwhegaṣh.
40.25 Kah kenogkeneganaṣh na ut ohtaash, kah ut woweyoiyeumaṣh waeenu, tatuppeyeu8aṣh, niṣh kenogk[e]nega[n]aṣh, nesahteag napanna tahshinchagishquanogkodtaṣh, kah ne anukkiṣhkag neesnechage kah napanna tashishqoanogk[o]d.
40.26 K[a]h nesausuk tahshantuonganogkod kuhkuhquenat, káh wayoagiṣh ohtaaṣh anaquohtag, kah palmuhtugquaṣh wuttuhshin, kah onkatuk na nogque wutch ut uppostumut.
40.27 Kah ushquont ut anomie chippinnutunkanit Sowaniyeu, kah ukquthumun ah[u]shquontamut Sowaniyeu nequt pasuk8 ishquanogkod.
40.28 Kah nuppetukonuk anome chippinnutonganit, sowaniyeue squontamut, kah quttuhham sowaniyeue squont, neaunag yeuṣh quttuhwhegaṣh.
40.29 Kah wutchamberemesaṣh, kah uppostumaṣh, kah wayeoagiṣh, neaunak yeush quttuhw[he]gaṣh, kah na kenogkeneganu8aṣh, kah ut niṣh wayeoagiṣh waeenu: nappannatahshinchagishquanogkod nesahteag, kah neesneechage kah napanna tashishqunnogkod ne kiṣhkag.
40.30 Kah wayeoagiṣh waeenu neesne[c]hage kah napanna tashishquanogkod nesahteag, kah n[a]panna tashishquonogkod ne kishkag.
40.31 Kah wayeoagiṣh nogque poqu[a]dchue chippinnutunkanit, kah palmuhtugquash ut uppostumehtu, kah kukqueontamunat shwosuk tahshantuonganogkod.
40.32 Kah nuppetukonuk anome chippinnutunkanit nogque wutchipwoiyeu, kah quttuhhum ushsquont neaunak yeush quttumwhongaṣh
40.33 Kah wutchamberemeṣash, kah uppostumaṣh kah wayeoágiṣh, neaunak yeush quttuhwhegaṣh kah kenogkeneganu8 naut, kah wayeoagehtu waeenu, napanna tahshinchagishquanogkod nesahteag, kah neesnechage kah napanna tashishquanogkod nekishkag.
40.34 Kah niṣh wayeoagish nogquohtaaṣh poquadche chippinnutunkanit, kah palmuhtugquash ohtaaṣh ut uppostumehtu, wuttuhshame kah ongkoue, kah ukkuhqueontamunat shwosuk tahshantuonganogkod.
40.35 Kah nuppas8k nanummiyeue squontamut, kah ukquttuhhumun neaunak yeush quttuhwhegash.
40.36 Wutchamberemesaṣh, kah uppostumash, kah niṣh wayeoágiṣh, kah kenogkeneganash waéenu: nesahteag napanna tahshincahgishquanogkodtaṣh, kah neanukkishkag neesneechag kah napanna tashishquanogkod.
40.37 Kah uppostumaṣh nogque en poquadche nashik, kah palmuhtugquaṣh ohtaaṣh uppostuméhtu, wutushame kah ongkoue, kah kuhkuhqueontamunat shwosuk tahshantuonganogkod.
40.38 Kah wutchamberumaṣh, kah ahhut petutteamukiṣh, ut kishke squontame postut, uttoh adt kutchissetauhettit chikohtae mag8ongaṣh.
40.39 Kah ut squontame porchut, neesinaṣh tablesaṣh wuttush wutchu: kah neesinaṣh tablesaṣh na nogque wutchu, na$ut nushónat chikohtae mag8ongaṣh, matcheseae mag8ongaṣh, kah panneseae mag8ongaṣh.
40.40 Kah ut poquodche kishkag, ahhut kuhkuhquemuk ahhut petutteamuk nanummiyeue squontamut, na neesinaṣh tablesaṣh, kah adt ogkomáeu, adt squontame porchut, neesinaṣh tablesaṣh.
40.41 Yauunaṣh tableaṣh yeu wutch kah yauunash tableaṣh na nogque wutch ut kishke squontamut shwosuk tahshinaṣh tablesaṣh, ne adt nehtauhettit.
40.42 Kah yauunaṣh tablesaṣh wunnehtham8e qussukquanaṣh wutche chikohtae mag8onk, nequtishquanogkod kah pohshe nesahteag nequtishquanogkod kah pohshe neanukkishkag, kah nequtishquanogkod ne sohkukquok: uttoh wonk ponamwehettit, auwohteaongaṣh niṣh nashpe nusháhetticheh chikohtae mag8ongaṣh, kah sephausuongash.
40.43 Kah ut anomut uhquónú8 menutcheganit nukkuhque kishki, menehketeausu waéenu, kah ut tablesehtu mag8ongane weyaus.
40.44 Kah poquodche anome squontamut wutchamberum8aṣh ket8hhamaénuog, anome chippinnutunkanit, ne kishke nanummiyeue squontamut: kah wutanaquohtag8m nanummiyeu, pasuk kishke wutchepwoi squontamut, wuttinnuhquábuonk nanummiyeu.
40.45 Kah nuttinuk yeu chamber ne wutanaquohtag8m sowaniyeu, wuttaihe sephausuenuog, nanawehteunkig wetuóme meechumu[h]teaongash.
40.46 Kah ne chamber anaquohtag nanummiyeu, wuttaiheeu sephausuenuog nanawehteunkig Altare meechumehteaonk: yeuh wunnaumonuh Zadok ut kenugke wunnaumonuh Levi, neg pas8sukauoncheg Jehovah wowussumónat.
40.47 Neit quttuhhum chippinnutunk nequt pasuk8ishqoanogkod kishki, yauut naai, kah Altar ut anaquohtag wetu.
40.48 Kah nuppas8k wétuome porchut kah quttuhhum porche postaṣh, napanna tahshishquanogkod wutush wutch, kah napanna tahshishquanogkod na nogque wutch: kah ne ánukkishkag squont, nishwishquanogkod wuttuhsh wutch, kah nishwishquanogkod na wutch.
40.49 Ne sahteag porch neesnehchagishquanogkod, kah ne anukkishkag nabo nequt ishquanogkod, kah nuppas8k ut annéhtuonganit ne adt kuhkuhquemuk, kah na pillarsu8 kishke postut, wuttuhsh wutch, kah onkatuk na nogque wutch.
41.1 OMpetak nuppas8k templeut, kah quttuhwhau postaṣh, nequtta tahshishquanogkod kishki wuttushame, kah nequtta tahshishquanogkod kishki onkoue wutch, ne anukkishkag tabernakle.
41.2 Kah ne anukkishkag squont piogquishquanogkod, kah sussippoe squont napanna tahshishquanogkod nequt sussippoi, kah napanna tahshishquanogkod ogkomáeu, kah ukquthumun ne sohteag yauunchagishquanogkod, kah ne anukkishkag neesneechagishquanogkod.
41.3 Neit petutteau, kah quttuhhum squontame postash, neesishquanogkod, kah squont nequtta tashishquanogkod, kah ne|anukishkag[-] squont nesausuk tahshishqunogkod.
41.4 Neit quttuhhum nesahteag neesneechag ishquanogkod, kah ne anukishkag neesneechagishquanogkod, ut anaquohtag temple, kah nuttinnuk, yeu anue wunneetupanatamwe ayeuonk.
41.5 Neit quttuhham sussippunkômuk nequtta tashiṣhquanogkod, kah neanukishkag sussippoe chamber, yauwishquanogkod waeenu weetu aeetaeu.
41.6 Kah sussippoe chambersaṣh nishwinaṣh pehpehtwohtaash, kah nishwinchag wunohtaash, kah pethompósuash wetuome sussippo[n]komuk, ne wutche sussippoe chambersash waeenu, onk woh quenohteau; qut matta quenohtán8ash sussippo[n]kkomuk.
41.7 Kah kushkuhkutch[a]i woweaushin nano en wohumeiyeu, ut sussippoe chambersut, newutche woweaushin wetuomut ash kuhkuhqshin waeenu wetuomut: newaj ne anukkishkag wetu waabéiyeu, kah nano mishehteausu wutch womuhkôag nô pajeh quanukquohtag ut nashaue.
41.8 Kah wonk nunnaum ne sohkukquok weetu waeenu, ukquenohtag8maṣh sussippoe chambersash, pasuk nequtta tashishquan[o]gkodte wekinasq pannuppe.
41.9 Ne [gó]hpogok hassunnútunk, wutch poquadchiyeu sussippoe chamber$ut, napanna tashiṣhquanogkod, kah ne asqunnumuk, ne sussippoe chambere ayeuonk anomut.
41.10 Kah nashauwe chambersaṣh nesahteag nesnechag ishquanogkod waéenu weetuomut niṣh$noh wutche;
41.11 Kah sussippoyeue chamberse squontamaṣh nogquohtaaṣh ne asqṣhunk ayeuonk, pasuk squont nanummiyeu, kah onkatuk squont sowaniyeu, kah ne anukkishkag ayeuonk ne asqshunk napanna tashishquanogkod, waéenu.
41.12 K[a]h wekitteaonk ne anaquohtag chippiyeue, ayeuonk, wehqshik wutcheksuiyeu, ne nesausuk tahshinchagishquanogkod, neanukkishkag, ah weekitteae hassunnùtunk napanna tashishqunáe kuppogki waéenu, kah ne sohteag pask8gun tahshinchagishquanogkod.
41.13 Neit quttuhhum wetu nequt pasuk8 ishquanogkod nesahteag, kah chippee ayeuonk, kah weekitteaonk, kah hassunnútongash nequt pasuk8ishquanogkod ne sahteag.
41.14 Kah wonk ne anukkishkag anaquohtag wetu, kah chippiyeue ayeuonk wutchepwoiyeu, nequt pasuk8ishquanogkod.
41.15 Kah quttuhhum ne sahteag wekitteaonk piuhsukeh chippeyeue ayeuonk, ne uppishquaniyeu, kah gallerisaṣh, yoáeu kah ogkomáeu, nequt pasuk8ishquanogkod, weeche anóme temple, kah chippinnutunkane porchaṣh.
41.16 Squontame postaṣh, kah pegskáe kenogkenegaṣh, kah gallerisaṣh waéenu nishwudt pepetwohtaut, piuhsuke squontamut, abuhquôsu mehtugquaṣh waéenu kah wutch ohkeit pajeh kenogkaneganit, kah kenogkanegaṣh unkwhôsuaṣh.
41.17 Ne waabe squontamut, wehque anome komukqut, kah poquodchiyeu, kah kishke wame hassunnutunkanit waéenu, anomut kah woskeche, quttuhwhosue.
41.18 Kah ne cherubimsuhhausu, kah palmuhtukquhhausu, newaj palmuhtug nashaue ohtag cherub kah cherub, kah cherub aeetaue wuskesuk8.
41.19 Newaj wosketompae muskesuk nogquohtag palmuhtugqut wutuhshame, kah wuskesuk wuske qunnonou nogquohteau palmuhtugqut ogkomáeu; yeu kesteausu papashpu wame wetu waéenu.
41.20 Wutch ohkeit kah ut waabe squontamut, cherubimsog kah palmuhtugquaṣh ompadtôsu, kah ut temple hassunnutonganit.
41.21 Temple postaṣh squar[h]ôsuaṣh, kah anaquohtag sanctuary, neauna[k] pasuk ne n$nih onkatuk.
41.22 Mehtugque Altar nishwishquanogkod ne sohkukqsit, kah ne sahteag neesishquanogkod kah náshinneaṣh, kah ne sahteag, kah wussissippunkomukquaṣh, wuttuhqunnú8aṣh: kah nuttinuk, ne table ne ohtag anaquabit Jehovah.
41.23 Kah temple kah sanctuary neessuontamayeuaṣh.
41.24 Kah squontamaṣh wôadchissaaṣh, neese quinnuppem8e chippiyeuaṣh,neese chippiyeuaṣh pasuk squontamut, kah neese chippiyeuaṣh onkatuk squontamut.
41.25 Kah ne tannompadtausu ut temple squontamehtu, cherubimsog, kah palmuhtugquaṣh, ogquehteausuog sussipponkomuk, kah kuppogke possikeshquaṣh ut woskeche porchut poquodchiyeue.
41.26 Kah pegskiyeuee kenogkenegaṣh, kah palmuhtugquaṣh wuttushame, kah ogkomae, sussippoe porchut, kah ut sussippoe chamberehtu wetuomut, kah kuppogke pass8nukquash.
42.1 NEit nusohh8wunuk en poquodche chippinnutunkanit, nanummiyeue mayut, kah nuppas8k chamberut ne piuhsuke chippeyeue ayeuonganit, kah ne anquohtag weekitteaonk nanummiyeue.
42.2 Anaquohtag nequt pasuk8ishquanogkod sohtean8g, ne nanummiyeue squont, kah ne kishkag napanna tahshinchagishquanogkod.
42.3 Piuhsuke niṣh neesneechagishquanogkok wutch anóme chippinnutunkanit, kah piuhsukeh wunompskinausuwu ne wutch poquodchue chippinnutunkanit, na gallery piuhsuke gallery nishwudt pomompôsuaṣh.
42.4 K[e]h ut anaquohtag chambersaṣh papaumushae ayeuonk piogquishquanogkod ne|sahteag anomiyeu, nequtishquanogkodte may, kah squont[a]maṣh nanummiyeu.
42.5 Kah qunuhque chambersaṣh tatôuhquiyeuaṣh, newutche gallerisaṣh qunuhquodtaṣh onk yeuṣh; ne ohk[é]eiyeu, neit nashauwee wekitteaonk.
42.6 Newutche nishwunnu8aṣh, qut matta pillarsumun8aṣh, neane chippinnutongane pillarsaṣh, newaj wekitteaonk pekishkag anue onk ne agwohtag, kah ne nashauohtag wutch ohkeit.
42.7 Kah poquadche chippinnútunk piuhsuke chambersut nogque poquadche chippinnútunkanit, ut anaquohtag chambersut, ne sahteag napanna tahshinchagishquanogkod[.]
42.8 Ne sahteag chambersaṣh poquadche chippinnutunkanit napanna tahshinchagishquanogkod, kah kusseh, ut anaquohtag temple nequt pasuk8ishquanogkod.
42.9 Kah wutch agwe yeush chambersash, wutchepwoiyeue ahhut petutteamuk; howan petutteadt wutch poquadchue chippinnutunkanit.
42.10 Chambersash ohtaash anome kuppogkie kussunnutunkan, wutchepwoiyeue chippinnutunkanit; piuhsuke chippeyeue ayeuonk kah piuhsuke wekitteaonganit.
42.11 Kah mayeu ut anquabh[e]ttit ogqueneunkquot nanummiyeue chambersut: ne sohk[u]nkqshitcheg, kah ne kaskésitcheg, wame ne ahhut sohhamuk, wutogqueneunkqussumouh, kah neaunak squontamaṣh.
42.12 Kah neaunak chamberse squontamaṣh sowaniyeu, na squontamu8p adt weekqshik may, may ne anshik piuhsuke anaquohtag hassunnutunk wutchepwoiyeu, ahhut petutteadt howan.
42.13 Neit nuttinuk, nanummiyeue chambersaṣh kah sowaniyeue chambersaṣh, niṣh ohtagiṣh anaquohtag chippiyeue ayeuonganit, niṣh wunneetupanatamwe chambersaṣh, uttoh adt sephausuenuog, neg pas8sukauoncheg Jehovah, piṣh meechwog anue wanetupanatamweyeu8giṣh, na piṣh wuttit ponamuneau anue wunnetupanatamweyeu8giṣh, kah metsue sephausuonk, kah matcheseae sephausuonk, kah panneseae sephausuonk, newutche ne ayeuonk wuneetupanatamweyeu8.
42.14 Sephausuenuog na petutteahettit, neit matta piṣh sohham8og wutch wunneetupanatamwe ayeuonganit en poquodcheyeue chippinnutunkanit, qut na piṣh upponamuneau wuthogk8ongan8aṣh uttoh adt wowussumahettit, newutche niṣh wunneetupanatamweyeuaṣh, kah nag piṣh hogk8og onkatogiṣh hogk8ongaṣh, kah piṣh yeuṣh wunnashpe pas8sukauonáoaṣh wadchiéhetticheh missinninnúh.
42.15 Kah mahche kogkohkog anomie wetu, nussohh8wunuk en nogque squontamut, ne anaquohtag wutchepwoiyeu, kah 8weene quttuhhamun.
42.16 Ukquthamun ut wutchepwoiyeu nashpe quttuhwhosue wekinasq, napanna tahshe pasuk8e wekinask88, nashpe quttuhwhosue wekinasq waéenu.
42.17 Quttuhham ut nanummiyeu napanna tahshe pasuk8e wekinask88 nashpe quttuhhausue wekinasq waéenu.
42.18 Quttuhham Sowaniyeuayeu napanna tahshe pasuk8e wekinask8e naṣhpe quttuhwhosue wekinasq.
42.19 Quinnuppu en wutcheksuiyeu, kah quttuhhum napanna tahshe pasuk8e wekinnask88 naṣhpe quttuhhausue wekinasq.
42.20 Ukquthumun ut yaue sussippoyeue waeen[e] hassunnutunkanu8, napanna tahshe pasuk8e wekinask88 nesahteag, kah napanna tahshe pasuk8e wekinasque kishki, ayimu[n]at chippinnutunk ut nashaue Sanctuaryhut, kah nanweyeu ayeuonganit.
43.1 OMpetak nuppas8k squontamut, wutchepwoiyeue squontamut.
43.2 Kah kusseh, wussohsum8onk um-Manitt8moh Israel 8m88 wutchepwoiyeue mayut, kah 8wadtauatonkqussuonk ogquont8wom8 mon[a]tut nippeit, kah ohke wohsum8m8 nashpe wussohsumoonk.
43.3 Kah ogqueneunkquodtup neaunak monomansuonk ne naumomp, neaunak monomansuonk ne namomp, nonche pagpagwatauun keitotan; kah monamansuonga[ṣ]h tatuppeyeu8aṣh monomãsuonganit niṣh naumompaṣh kishke Chebare sepuut: kah nuppenushadtumuk nuskesuk.
43.4 Kah wussohsumoonk Jehovah petutteam8 wetuomut ut squontame mayut ne anaquohtag wutchepwoiyeu.
43.5 Neit nashauanit nuttahshinuk, kah nuppásuk anome chippinnutunkanit, kah kusseh wussohsumoonk Jehovah numwohteau wetuomut.
43.6 Kah nunn8tau ken8nukqunat wutch wetuomut, kah woskeotmp nukkehchekompauwehtunk.
43.7 Kah nuttinuk wosketompae wunnaumoniin, nutappuongane ayeuonk, kah nusseet8e ayeuonk uttoh adt nasha[u]e ayee wunnaumonuh Israel micheme, kah n8neetupanatámwe wesuonk wek Israel matta piṣh wonk ishketeauun, matta nag, kah matta ukketass8tam8m8uh, nashpe ummamussuongan8, kah matta nashpe nuppoe wuhhogkauh ukketass8tamom8uh ut qunuhqui ayeuonganehtu.
43.8 Ponamwehettit wutanuishkham8ongan8 kishke nutanuishkham8onganehtu, kah uppostum8uh kishke nuppostsumehtu, kah hassunnutunk ut nashaue nen kah nagumau: nag nishketeauog n8neetupanatamwe wesuonk nashpe wunnishkeneunkquodt8m8aṣh niṣh asehetticheh: ne waj mahtupanog ut nummusquanittam8onganit.
43.9 Yeuyeu pogketamwehettich wunnanwun8dsquaongan8, kah ukketass8tamom8uh wuhhogkauh en noadtit wutche nen, kah nutai wunnashom8out micheme.
43.10 Ken wosketompae wunnaumoniin, nahtus wek Israel, yeu wetu onk woh nag akodchuwontamog ummatcheseongan8, kah nag quttumohettich yeu nan neaunak.
43.11 Kah akodchuwontamwehettit wame ne asehettit, n[â]g nahtus neaunak wetu kah neanteausik, kah na$ut sohhamunat, kah na$ut petukonat, kah wame kukkenauwehteaongaṣh na$ut, kah wame kuhquttum8ongaṣh na$ut, kah wame wunohtoongaṣh kah wame wuttinnaumatuongaṣh, kah wussukwhuṣh ut anaquabhettit, onk woh nag nanawehteauoog, wmae ne wunoht[o]onk, kah wame kuhk8waongaṣh na$ut, kah woh wutussenaoaṣh.
43.12 Yeu wetue naumatonk, ut wanashquodtinnu wadchuut, mamusse wussissippoiyeumaṣh waeenu piṣh anue wuñeetupanatamweyeu8: kusseh yeu wetue naumatuonk.
43.13 Kah yeuṣh Altare quttuhwhosuongaṣh nean ishquanogkok nequtishquanogkod, ne nequtishquanogkod, kah menutcheg, ne an8hque kishkag ohkeiyeu piṣh nequtishquanogkod, kah ne anukkishkag nequtishquanogkod, kah wussissippoiyeum ne wekqshik waeenu, ne piṣh nequtomskinausu, kah yeu piṣh quanuhque ayeuonk ut Altarut.
43.14 Kah wutch agwu ohkeiyeu en agweyeu appuonganit neesishquanogkod, kah ne koshkag nequtishquanogkod, kah wutch peyasik appuonganit pajeh mohsag ayeuonk yauishquanogkod, kah ne koshkag nequtishquanogkod.
43.15 Newaj Altar piṣh yauishquanogkod, kah wutch Altarut, kah waabu piṣh yauaskonai.
43.16 Kah Altar piṣh nabo neesisquanogqussu nesahteadt, kah naboneese nukkuhqueu kuskesuk, yauut nasun.
43.17 Kah appuonk pish nabo yauishquanogkod nesahteag, kah nabo yaue unnukque kishki ut yaue nashinit, kah wussissippoeyeum ne weenohtag pohsheishquanogkod, kah ne ohkeiyeu nequtishquanogkod, kah wut[-]stairsum piṣh wutchepwoiyeiyeu.
43.18 Kah nuttinuk, wosketompae wunnaumoniin, yeu wussin Lord Jehovah, yeush Altare kuhk8waongash, ne kesukok ayimohettit, magunat chikohtae mag8ongash, kah na wuttit seahhamuneat wusqueheonk.
43.19 Kah piṣh kuttinnumau sephausuenuog, Levitsog wutch 8skannemunneuh Zadok, neg pas8sukiitcheg, n8wowussumunkqunnaóut wussin Lord Jehovah, wuskoshimwe ox wutch matcheseae mag8onk.
43.20 Kah piṣh keneemunum ne wusqueheonk, kah piṣh kupponamun yaue askonit, kah ut yaue nashinne appuonganit, kah ut sissippoiyeu waéenu: yeu piṣh kuttinne pahketeauun, kah wunehteauun.
43.21 Pish keneemun wonk matcheseae mag8e ox, kah woh piṣh wutchikossumun ut kuhquttumoe ayeuonganit wetuómut, paquodchit ut Sanctuariut.
43.22 Kah nahohtoeu kesukok, piṣh kummag goatsemes matta chohkeseg, wutche matcheseae sepháusuonk, & nag piṣh pahkeheaog altaroh, neane pahkheahetteup naṣhpe oxinoh
43.23 Mahche pahketeauan piṣh kummag wuske nomposhim matta chohkesegk, kah ram wutch flokut matta chohkesegk.
43.24 Kah piṣh neg kummagununk, ut anaquabit Jehovah, kah sephausuenuog piṣh upponamauoh salt, kah nag piṣh mag8og chikohtae mag8onk en Jehovah$ut.
43.25 Nesausuk tahshikkesukquaeu piṣh kukquagwoshwun asékesukokiṣh pasuk goat wutche matcheseae sephausuonk: nag pish wonk quoshwa[n]aog wushkoshimwe oxinoh, kah ram wutch flockut matta chohkesegk.
43.26 Nesausuk tahshik[-]kesukquaeu piṣh pahketeaog Altaroh, kah 8ntea[uu]nea[u], kah nag piṣh wunnetupanatamwaheaog wuhhogkauh.
43.27 Kah yeuṣh kesukodtaṣh mahtshunk, piṣh nnih shwosuk tahshe kesukok, kah wonk yean, sephausuenuog piṣh mag8og kutchikohtae mag8ongaṣh ut Altarut, kah k8nohteae mag8onganooaṣh kah kuttapeneauonumw8, wussin Lord Jehovah.
44.1 NEit nukquehchuwunuk ut poquodchue Sanctuarie squontame mayut, ne anaquohtag wutchepwoiyeu, kah kuppuhhauseup.
44.2 Neit Lord nuttinuk, yeu squont piṣh kuppuhhausu, matta piṣh woshwunum8un, kah matta howan piṣh 8ch petutteauun, newutche Jehovah um-Manitt8moh Israel 8ch petukon, newaj piṣh kuppuhhausik.
44.3 Ne wuttaihe Sontim, sontim piṣh na$ut ukquenapin meechinat petukqununk ut anaquabit Jehovah: noh piṣh petutteau ut porche mayut, ne squontamut, kah noh pish ne 8ch sohhamun.
44.4 Neit nuppas8k nanummiyeue squontame mayut ut anaquohtag wetu, kah natauwompip, kah kuss[e]h wussohsumoonk Lord numwohteau wekit Jehovah, neit nuppenushadtamup nuskesuk.
44.5 Kah Jehovah nuttugkup, wosketompae wunnaumoniin, kuttah kukkinneasitch, kah natauwomputouṣh kuskésukquaṣh, kah n8taṣh wutch kehtauogaṣh, wame ne anon, papaume wame kuhquttum8ongaṣh wekit Jehovah, kah wame wuttinnaumatuongaṣh, kah wunne kuhkinneasish, ahhut petutteamuk wetu, kah niṣh$noh wutch sohhamunat Sanctuaryhut.
44.6 Kah pish kuttin chekittogeg, neg wek Israel, yeu wussin Lord Jehovah, woi Israelle wek, tabach ut kenugke wame kenushkeneunkquodt8maṣh.
44.7 Kuppas8onaôut ut nussanctuaryhumut, penuwohteaog matta quosqus[a]ssitahoncheg, kah matta quoshwussausin8k weyausu, ohtaut nussanctuaryhumut, nishketeauunat, nekit, sephamaeog nuppetukqunneg, wees, kah musqueheonk, kah nag pohqunnumwog n8n8waonk wutche wame wunnishkeneunkquodt8m8aṣh.
44.8 Kah matta kenanauwehteauomw8 nummeechumuhkausuwaonk papaume n8neetupanatam8maṣh: qut kupponomw8 nanawehteunkig nummeechumuhkausuwaonk ut nussanctuaryumut, wutche kuhhogka[ó]ut.
44.9 Yeu wussin Lord Jehovah wanne penuwohteaen noh matta quoshquṣausit ut wuttahhut, piṣh petutteau ut nussanctuaryumut, matta howae penuwot ut kenugke wunnaumonuh Israel.
44.10 Kah Levitsog neg na8sukiitcheg, waónit Israel, neg waonuppanneg wutch nen, asuhkaueu wuttinnúkontunkan8, nag piṣh kenunnumwog ummatcheseongan8.
44.11 Qut onch piṣh wuttinnùmunneunk ut nussanctaryumut, nanauwunnu[m]unat wetuóme squontamut, kah wuttinnùmuhkontamunat wetu: nag piṣh nusháog chikohtae mag8onk, kah sephausuonk wutche missinninnúog, kah nag piṣh neepoog anaquabenit, nag wuttinnúmuhkauónat.
44.12 Newutche nag 8tinneumuhkauouh en anaquabenit wuttinnúkontunkanóuh, kah penushaheaog Israelle wek en panneseonganit: newaj ayeuhkonittue tahshinnumauog nunnutcheg, wussin Lord Jehovah, kah nag piṣh kenunnumwog ummatcheseongan8.
44.13 Kah nag matta piṣh nuppas8sukongk8og, ussenat sephaue anninnohsuenúoonk ut nuhhogkat, kah matta piṣh pas8sukom8og ne teagwe waneetupanatamweyeu8giṣh, ut anue wunneetupanatamwe ayeuonganit, qut nag piṣh kenunnumwog wutakodchuongna8, kah wunnishkeneunkquodt8m8aṣh niṣh asehetticheh.
44.14 Qut nutayeuóog nanawehte[un]keg weetuóme meechumuhkonittuonk, wutch wame wuttinnúmuhkausuonk; kah wutche wame ne piṣh adt usse[m]uk.
44.15 Qut sephausuenuog, Levitsog wunnaumonuh Zadok, neg nanawehteunkig nussanctuarie meechumehteaonk, wunnaumonuh Israel waónhettit wutch nuhhogkat, nag piṣh nuppas8sukkongquog, n8wowussumukqunnaóut, kah nag piṣh neepoog ut anaquabeh, nuttinnumunkqunnaóut wees, kah musqueheonk, wussin Lord Jehovah.
44.16 Nag piṣh petutteaog nussanctuaryhumut, kah nag piṣh pas8sukomwog nuttablum n8wowussumukqunnaóut, kah nag piṣh nanawehteauóog nummeechumuhteáonk.
44.17 Kah piṣh n$nih petutteahettit anóme chippinnutongane squontamut, nag piṣh hogk8og womponagkinne hogk8ongaṣh, kah matta w8l piṣh nuhkuhkongk8og, wowussumóhettit ut anome chippinnutongane squontamut, kah anomut.
44.18 Nag piṣh ohtóog hashabpe muhpuhkukqut ohtagiṣh ut uppuhkuk8out, kah hashabpue adtahwhunaṣh ut wusségan8óut: matta piṣh teag puttukquobpissuóntamoog ne kôsittáekunkqhettit.
44.19 Kah sohhamwehettit en poquodche chippinnutunkanit, en poquodche chippinnutunganit missinninnútu, nag piṣh amaunumwog wuthogk8ongan8oaṣh niṣh nashpe wowussummuáhetticheh, kah niṣh piṣh upponamuná[o]aṣh wunneetupanatamwe chamberut, kah nag piṣh hogk8og onkatogiṣh hogk8ongaṣh, kah matta piṣh wunneetupanatamwahuóog missinninnúh nashpe wuthogk8un8oaṣh.
44.20 Kah matta piṣh m8sumóog uppuhkuk8oaṣh, kah matta piṣh qunônuhquo8og, piṣh webe wéhweppuskhamwog.
44.21 Kah matta sephausuen piṣh wuttattam8 wine petutteadt anome chippinnutunkanit.
44.22 Kah matta piṣh weetauamau8og sekousquoh, asuh noh pagkénit: qut nag piṣh ummittamwussuog penompoh, 8skannem wek Israel, asuh sekousq noh wetauomomp sepheusuaenin.
44.23 Kah nag piṣh kuhk8tomauáog nummissinninnúmoh penowom[a]i ut nashaue waneetupanatamweyeuuk, kah nishkeneunkquok: kah wahteauwaheaog missinninnúog ut nashaue wanegik, kah nishkeneunkquok.
44.24 Kah chann8aonganú8gk nag piṣh neepoog wussittumoonganit, kah nag piṣh wuttinne wussittumuneau neaunak n8sittum8ongaṣh; kah nag piṣh nanauwehteauog nuttinnaumatuonk, kah nukkuhk8waongaṣh, ut wame nummoeonganit, kah nag piṣh wunneetupanatamwehteaog nussabbatt8maṣh.
44.25 Kah matta piṣh pas8sukauau8og nupp8e muhhogkuh, wunnishkheounaoont wuhhogkuh, asuh wunnaumoniin, asuh wuttaunin, asuh weematin, asuh wetompasuin, nah matta wasukieg, nag woh nishkheaog wuhhogkauh.
44.26 Kah mahche pahkesit, nah piṣh wutohketamauóuh nesausuk tahshikquinogkod.
44.27 Kah nekesukuk petuttead Sanctuaryut, ut anome chippinnutunkanit, wowussummuónat ut Sanctuaryut, noh piṣh magou ummatcheseae mag8onk, wussin Lord Jehovah.
44.28 Kah ne piṣh wutohtoongan8, nen nag wutohtoongan8, kah nag matta piṣh kuttinnumauoog wutohtoonk ut Israel, nen wutohtoongan8.
44.29 Nag piṣh meechwog meetsue mag8onk kah matcheseae mag8onk, kah panneseae mag8onk, kah niṣhnoh teag aninnumauon God ut Israel, ne piṣh wuttaihe8.
44.30 Kah ut kenugke wame negonneyeu8gish kakenúmuneash wame, kah nishnoh mag8onk, kah nishnoh eiyane mag8ongash niṣh piṣh wuttaiheash sephausuen, kah piṣh kummagumw8 en sephausuenuut negonne kuttuttuppunumoonk, onk woh kutanwohsinwahto wunnanittuonk ut wame kekit.
44.31 Sephausuen matta piṣh meech8 ne teag ne nehenwonche nupp8m8uk, asuh nehnekikkausik, asuh puppinshas asuh puppinashim.
45.1 NAno tanohtôadtue chachaubenumóg ohke wutche ohtoonk, piṣh kummagumw8 mag8onk en Lordut, wunnetupantamwe chippai ohke, ne sahteag, neesneechage kah napanna muttannungane wekinasqk88 nesahtéag, kah neaunukkishkag piogque muttannong, yeu piṣh wunneetupanatamweyeu8 ut wame wussissepoiyeumut waeenu.
45.2 Yeush wutch, piṣh wutch Sanctuary88, napanna tahshe pasuk nesahteag, kah napanna tahshe pasuk ne koshkag, yaue nai waeenu; kah napanna tahshinchagishquanogkod waeenu, monteag ohtae ayeuongaṣh.
45.3 Kah wutch yeu quttuhwheganit, piṣh kukquthum ne sahteag neesneechage kah napanna tahshe muttannunk, kah nekoshkag piogque muttannunk, kah ut anomut piṣh ohteau Sanctuary, anue wunneetupantamwe ayeuonk.
45.4 Wunneetupanatamwe chippiyeue ohke, ne piṣh wuttaiheyeu sephausuenuog, Sanctuarihe wadtinninnúmuhkauitcheg, neg piṣh pas8tshacheg wowussumonat Jehovah, kah ne piṣh week8e ayeuonk, kah wunneetupanatamwe ayeuonk wutche Sanctuary.
45.5 Kah neesnechage kah napanna tahshe muttannunk ne sahteag, kah piogque muttannunk ne koshkag, Levitsog wonk wuttinneumuneunk ut wetuomut, nag piṣh wutohtauuneau, wutche ohtoonk wutche neesnechagodtash chambersash.
45.6 Kah piṣh kukkuhquttumumw8 keitotanáe ohtoonk napanna tahshe muttannongane ne kishkag, kah neesnehchage kah napanna tahshe muttannongane nesohtag, pihsuke mag8e wunneetupanatamwe chippi: ne piṣh wuttaihe mamusse wek Israel.
45.7 Kah wutch sontim wutohtoonk wutch wutush, kah ongkoue wutch wunneetupanatamwe mag8onk, kah keitotanáe ohtoonk, anaquohtag wuñeetupanatamwe mag8onk, kah anquohtag keitotanáe ohtoonk, wutch wutcheksuiyeu, kah wutch wutchepwoiyeu, & nesohtag piuhsuke pasuk chippai, wutch wutcheksuiyeue sussippoi pajeh wutchepwoiyeue sussippoi.
45.8 Ut ohkeit na piṣh wutohtoonk ut Israelut, kah nussontimomog matta piṣh wonk sunukkutchahwhoog nummissinninnúmog, kah ne asqshunk ohke ne piṣh wuttinnaumauóneau week Israel, neaunak wutchipan8ongan8oaṣh.
45.9 Yeu wussin Lord Jehovah, tapontamwahik8k, woi Israelle sontimoog, ontahto8k chekeéyeuuk, kah mukk8kinnu[a]onk, kah ussek wussittumoonk kah sampweusseonk, amaunum8k kutchekeusseongan8oash wutch num̃issinniñúmut, wussin Lord Jehovah
45.10 Wadchanum8k sampwe qutompagh8tegaṣh, sampwayeu ephah, kah sampweyeu Bath.
45.11 Ephah kah bath piṣh pasuk quttuhwheg, onk woh bath unnukken piogque chippe Homer, kah ephah piogque chippe homer.
45.12 Kah shekle ne piṣh neesneechag Gerahsaṣh, neesnechag shekelsaṣh, neesneechag kah napanna tahshinash sheklesash, kah nabo napanna tahshe shekelsash, ne piṣh kum-maneh8m.
45.13 Yeu mag8onk ne piṣh mag8og, nequtta adtahshe chippag ephahe homere wheat, kah piṣh kummagumw8 nequtta adtahshe chippag ephah homere barly.
45.14 Papaume pummee kuhk8waongaṣh, pummee bath, piṣh kummagumw8 piogque chippag bath, wutch cor, ne piogque bat[h]se homer, newutche piogque bathsash nequt homereu8.
45.15 Kah pasuk lamb wutch flockut, wutch neese pasuk88ut, wutch Israelle wunnogque tanadtupp8onganit, wutche meetsue mag8onk, kah wutch chikohtae mag8onk, kah wutch wunohteae mag8ongaṣh, wunohteahuonshónat wussin Lord Manit.
45.16 Wame ohkee missinninnuog, yeu piṣh ummaguneau wutch Israelle sontim.
45.17 Kah ne piṣh wutchippiyeum sontim magunat chikohtae mag8ongaṣh, kah meetsue-mag8ongash, kah wuttattamoe mag8ongaṣh ut mishadtupp8onganehtu, kah ut wuske nepauzsaut, kah ut Sabathsut, kah ut wame ummiyaeongan8oaṣh Israel wek: noh piṣh quoshauwehtam, matcheseae mag8ongaṣh wunohteahuonshonat wek Israel.
45.18 Yeu wussin Lord Jehovah, ut wuske nepauzsaut, negonne kesukok nepauzsaut, piṣh keneemun wushkoshumwe ox mat chohkeseg, kah kuppahketeouh Sanctuarie.
45.19 Kah sephausuen piṣh neemunum matcheseongane mag8ongane nawhutch wusqueheonk, kah upponamun wetuome postut, k[á]h ut yaue naee Altare appuonganit, kah ut anome squontame postut.
45.20 Kah ne piṣh kutussen nesausuk tahshequinohhog nepauz, wutche niṣh$noh paneseit, kah wutche noh as8kit: ne piṣh kittinne wunohteateauuneau wetu.
45.21 Ut negonne nepauzsaut, nabo yauquinohhog nepauz, piṣh kutahtomw8 paumuhkoadtuonk, nesausuk tahshikquinne mishadtupp8onk, mat seane petukqunneg piṣh kummeechumw8.
45.22 Kah ne kesukok Sontim piṣh quagquaṣhwu wutch wuhhogkuh, kah wutch wame ohkee missinninnuog, ox wutch matcheseae mag8onk.
45.23 Kah nesausuk tahshe kesukquae mishadtup8onk noh piṣh quagquaṣhwunum chikohtae mag8onk en Jehovah$ut, nesausuk tahs8og oxinog, kah nesausuk tahsuog ramsog mat chohkesegig asekesukokiṣh nesausuk tahshikkesukqu[a]eu, kah goatse kid asekesukokiṣh wutch mátcheseae mag8onk.
45.24 Kah noh piṣh quágquoshwunum meetsue mag8onk pasuk Ephah wutche p[a]suk ox, kah Ephah wutch ram, kah hinne pummee wutche Ephah[.]
45.25 Ut nesausuk tahshe nepauz, nabo napanna adtahshikquinuhhog nepauz, ne piṣh nan wutussen ut nesausuk tahshikquinnue mishadtuppoonk neaunak matcheseae mag8onk, neaunak chikohtae mag8onk, kah neaunak meetsue mag8onk kah neaunak pummee.
46.1 YEu wussin Lord Jehovah, anomie chippinnutunkane squont ne anaquohtag wutchepwoiyeu, ne piṣh kuppuhhausu nequtta tahshe anakausuwae kesukodtaṣh: qut ut Sabbath piṣh woshinumun, kah ut wuske nepauzsae kesukodtut piṣh woshinumun.
46.2 Kah sontim piṣh petutteau, ut ne porche squontamwe mayut poquadchit, kah sephausuenuog piṣh quaguoshwunnumwog wutchikohtae mag8onk, kah wunohteae mag8ongaṣh, kah noh piṣh wowussummuau, ut ahhut anuishkhamuk squontamut: neit piṣh sohham, qut squont matta piṣh kuppuhhausin8 pajeh wunnonk8ut.
46.3 Netatuppe wonk ohkee missinninnuog piṣh wowuss[u]mmuaog yeu ut squontamut anaquabit Lord, Sabath-dayeu, kah wuske nepauzsaeu.
46.4 Kah chikohtae mag8onk ne sontim piṣh maguk en Jehovah ut Sabothdayeu, nequtta tahsuog lambsog matta chohkeseg kah ram matta chohkeseg.
46.5 Kah meetsue mag8onk piṣh Ephah wutch ramsut, kah meetsue saphausuonk wutch Lambsut piṣh nnih neane tapenuk ummagunat, kah hinne pummee wutch Ephah.
46.6 Kah ut wuske nepauzsae kesukod ne piṣh wuske ox mat chohkeseg, kah nequtta tahsuog Lambsog, kah ram: neg piṣh mat chohkeseog.
46.7 Kah n[o]h piṣh quagquoshwunum meetsue mag8onk, Ephah wutche ox: kah Ephah wutche ram, kah wutche Lambsog neane tapenuk, kah hinne pummee wutch Ephah.
46.8 Kah petutteadt sontim, noh piṣh petutteau ut porche ne squontame mayut, kah ne piṣh 8tch sohhamun.
46.9 Qut ohkee missinninnuog peyahettit anaquabit Lord, ut miyaee mishadtupp8onganit, noh petutteadt nanummiyeue squontamut wowussummuwonat, noh piṣh sohham en sowaniyeue squontamwe mayut, k[a]h noh petutteadt sowaniyeue squontamwe mayut, noh piṣh sohham nanu[m̃]iyeue squontamwe mayut: matta pish en qushkeu ut squontamut ne wagkup: qut noh piṣh piuhsuke sohham.
46.10 K[a]h sontim wunnashaum8out petutteahettit, piṣh petutteau, kah nag sohhamwehettit noh piṣh sohham.
46.11 Kah ut mishadtup8onganehtu, kah [a]dt miyaeonganéhtu meetsue mag8onk pish Ephah wutch ox kah ephah wutch ram, kah wutch lambsog neane tapenuk ummagunat, kah hinne pummee wutch ephah.
46.12 Neit Sontim unnantamwe quagquoshweet chikohtae mag8onk, asuh unnantamwe wunohtae mag8onk en Lordut, neit howan pish 8wóshwunnumauoh wutchepwoiyeue squont, kah noh pish quaquoshwunum wutchikohtae mag8onk, kah 8nohteae mag8ongash neáseep sabbath$dayeu, neit pish sohham, kah mahche sohhog, howan pish kuppuhham squont.
46.13 Pish asekesukokish kukquagquoshwunum chikohtae mag8onk en Jehovahut; negonne kodtumwae mat chohkesue lamb, pish kukquaguoshwun nish$noh mohtompan.
46.14 Kah piṣh kukquaquoshwunnumau meetsue mag8onk nishnoh mohtompog, nequtta tahshe ephae chepai, kah nashwe chippag hinne pummee, kenukkenumunat pishque n8khik, nagwutteae meetsue mag8onk, nashpe machemohtag kuhk8waonk en Jehovah$ut.
46.15 Yeu piṣh kuttinne quagquoshwunum lamb: kah meetsue mag8onk, kah pummee, nishnoh mohtompog wutche nagwutteae chikohtae mag8onk.
46.16 Yeu wussin Lord Jehovah, sontim aninnumauont mag8onk howae wunnaumonuh ne ahtoou piṣh wuttaihéeu wunnaumonuh, ne piṣh wutohtoe wutchippiyeum.
46.17 Qut aninnumauont, ohtoe mag8onk howae wuttinneumoh, neit piṣh wuttaihe pajeh chippinnúe kodtum8ut: ompetag piṣh qushkem8 en sontimóut, qut wutohtoonk ne piṣh wunnaumonuh wuttaiheeu.
46.18 Nano, sontim matta piṣh chekee nemunnum8 wutohtoongan8 missinninnúog, sohwhôhkonat wutch wutohtoongan8óut, qut piṣh aninnumauau wunnaumonuh ohtoonk wutch nehenwonche wutohtoonganit, onk woh nummissinninnumog matta seahwhóog nishnoh pasuk wutch wuttaiheit.
46.19 Neit, nuppapashpe pas8uk ahhut petutteamuk, ne ohtag sussippoe squontamut, ut wunneetupanatamwe wutchambersum8out sephausuenuog, ne anaquohtag nanummiyeu: kah kusseh, na ayeuonk neese sussippoiyeuut wutcheksuiyeu,
46.20 Neit nuttinuk, yeu ayeuonk uttoh piṣh adt sephausuenuog annam panneseae mag8onk, uttoh piṣh adt apwahettit meetsue mag8onk, matta wussohh8wuttau8[o]nat en poquodche chippinnutunkanit, wunneetupanatamweheonat missinninnuog.
46.21 Neit nussohh8wunuk en poquadche chippinnutunkanit, kah nupp[a]umwusháhik chippinnutunkane yauut náeu, kah kusseh, ut nishnoh naeu chippinnutunkanit, na chippinnú unk[o]hteau
46.22 Ut yaúe naiyeue chippinnutunk, na$ut chippinnutungaṣh wáitchissin, yauunchag ishquanogkod ne sahteag, kah shwinchage kishkag: yeuṣh yaue nayieuaṣh pasuk quttuhwheg.
46.23 Kah na wuske wekitteaonk weenushunk niṣh yaueu: kah unnehteauun tannussohkuhquáeu ayeuongaṣh, ut agwe qunnehteóunnutáeu waéenu.
46.24 Neit nuttinuk, yeuṣh wutayeuongan8oaṣh namatohkuhquácheg, uttoh adt weetuómue wuttinnúmuneunk piṣh annamwog wussephausuongan8oaṣh missinninúog.
47.1 OMpetak wonk nuppas8k wetuóme squontamut, kah kusseh, nippe sohwhutchuon wutch agwe wetuóme ánuiskham8onganit wutchepwoiyeu, newutche anaquâag wetu wutchepwoe nogquohteau, kah nippeaṣh womussum8 wutch agwe enninnuhkôeniyeu wetuout, sowaniyeue Altarut.
47.2 Neit nussohh8wunuk wutch squontame mayut nanummiyeu, kah nukquinnuppuwunuk poquadche mayut, en poquodche squontamut, en mayut ne wutchepwoiyeueyeu, kah kusseh, na wutch sohwutchuan nippeaṣh enninnohkôuneiyeu.
47.3 Kah noh wosketomp pemuneat ohtag wunnutcheganit, sohhog en wutchepwoiyeu, quttuhhum nequt muttannonganeishquanogkod, kah nuppannuppú[u]nuk nippekontu: nippeaṣh mussipskut.
47.4 Wonk quttuhhum nequt mattannung, kah nuppannuppúunuk nippe, nippeaṣh mukkuttukqut: wonk quttuhhum nequt muttannong, kah nuppannuppúunnuk, nippeaṣh musseganit.
47.5 Ompetak quttuhham nequt muttannunganogkod, neit sepu8 ne matta nukqushk[ó]dteaon newutche nippeaṣh tommogkem8 nippeaṣh ne woh pámwôs8emuk, sep ne woh mo quoshkodtéomuk.
47.6 Kah nuttinnuk wosketompae wunnaumoniin sun yeu kenaumun? neit nuppas8k, kah nukqushkeahik en kishketuk.
47.7 Kah quashkeon, kusseh, ut kiṣhketuk monataṣh metukquaṣh aeetane wutch.
47.8 Neit nuttinuk, yeush nippeaṣh unnitchuanash nogque wutchepwoohkit, kah w8msum8aṣh en touohkomukqut, kah padshaaṣh keitahhanit, niṣh paudshunkiṣh kehtahhanit nippeaṣh piṣh neetskehuwom8aṣh.
47.9 Kah piṣh n$nih, niṣh$noh oaas pâmontog, noh mamonchit, uttoh paudshunk sepuaṣh, pish pomantamwog, kah na piṣh wutut muttaaneau namohsog, newutche yeush nippeaṣh pish na peyom8aṣh: newutche nish piṣh neetskehuwom8aṣh, kah niṣh oaas piṣh pomantam uttoh sep paom8uk.
47.10 Kah piṣh nnih, omaenuog piṣh ukquesikkompauinneau wutch Engedi wehque Eneglaim: na piṣh ahhut sepagenit hashabpog: wunnamoss8uh piṣh tatuppeyeu8oh mishe ketahhane namossit, neanussehettit, muttaanwog.
47.11 Qut pisseogquane naut ayeuongaṣh kah na$ut wosashquit matta piṣh neetskehuwomun8aṣh, niṣh piṣh magunaṣh en saltut.
47.12 Kah ut kiṣhke sepuut, aeetawe wussapenuk, na piṣh tannegen wame meetsue mehtugquaṣh: noh wunneepog matta piṣh pa[n]shan8g: kah ummeechummuonk matta pish mahchumunn8: piṣh wushke meechummu niṣh$noh nepauz, newutche 8nippem8 wuttitchuan Sanctuaryut kah ummeechummuongan8 ne piṣh meetsuonganu8, kah ne wunneepog wutche mahskit.
47.13 Yeu wussin Lord Jehovah, yeu piṣh sussippoi ne piṣh nashpe ahtauog ohke, neane naboneese chippa[n]hettit Israel, Joseph neese chippiyeum8.
47.14 Kah ne piṣh kutahtauuneau, pasuk kah netatuppe onkatuk, ne papaume tahshinumomp nunnutch woh nuttinnumauonat k8sh8oog, kah yeu ohke pish k8tohkeinneau.
47.15 Kah yeu piṣh ohkee sussippoi en nogque nanummiyeu, wutch mishe kehtahhannit Hethlone may, anshik Zedad.
47.16 Hamath, Berothath, Sibraim, ne nashaue Damaskusse sussippoiyeuut, kah Hamathe sussippoi: Hazar-Hatticon, ne kishke Haurane sussippoiyeuut.
47.17 Kah sussippoi wutch ketahhannit ne piṣh Hazarenan, Damaskusse sussippoi, kah nanumme nanumohkeit, kah Hamathee sussippoiyeuut yeu nanummiyeue sussippoi.
47.18 Kah wutchepwoiyeu pish kukquthamumw8 wutch Hauran, kah wutch Damáscus kah wutch Gilead, kah wutch Israelle ohkeit kishke Jordan, wutch sussippoiyeuut wehque wutchepwoiyeue kehtahhanit, kah yeu wutchepwoiyeue.
47.19 Kah sowaniyeue sowanohkeit, wutch Tamer, wehque penuanittue nippeut ut Kadesh, seip wehque mishe ketahhannit, kah yeu sowaniyeu sowanohke.
47.20 Wutcheksuiyeu piṣh mishe keitoh wutch sussippoyeuut, nô pajeh howan peyont piuhsuke Hamath: yeu wutchekwuiyeue sussippoi.
47.21 Neit pish kuttinne chadchabenumoatinnea[u] ohke, neadtahshik wutchippan8ongan8 Israel.
47.22 Kah piṣh n$nih, piṣh kuttittanohtôadtue chadchabenumunneau wutche kutohtoongan8, kah pen8wohteaog neg keohteacheg, neg waneechanitcheg ut kenugke ku[h]hogkaout kah nag piṣh kutogquanumoog, neg nekitcheg ut ohkeit, ut kenugke wunnaumonuh Israel, neg pish ohtoog ohtoonk weeche kenaau, ut kenugke wutchippan8ongan8out Israel.
47.23 Kah piṣh nnih, uttoh chippan8onk pen8wot adt noh n8sausit, na piṣh ut aniñumauon wutohtoonk wussin Lord Jehovah.
48.1 KAh yeush chippan8e wesuongaṣh, wutch nanummiyeue wehqshik, wehque sussippoiyeue may ut H[e]thlom, aunshik Hamath, Hazarenan, nanummiyeue Damascusse sussippoi, wehque Hamathe sussippoiyeuut, newutch yeush wussissippoiyeumash wutchepwoiyeue, kah wutcheksuiyeue: yeu wuttaihe Dan.
48.2 Kah ut wussissippoiyeumut Dan, wutch wutchepwoiyeu wehque wutcheksuiyeu, ne wuttaihe Asher.
48.3 Kah ut wussissippoiyeumut Asher, wutch wutchepwoiyeu wehque wutcheksuiyeu, ne wuttaihe Nephthali.
48.4 Kah ut wussissippoiyeumut Nephthali, wutch wutchepwoiyeu wehque wutcheksuiyeu, ne wuttaihe Manasseh.
48.5 Kah ut wussissippoiyeumut Manasseh, wutch wutchepwoiyeu wehque wutcheksuiyeu, ne wuttaihe Ephraim.
48.6 Kah ut wussissippoiyeumut Ephraim, wutch wutchepwoiyeu wehque wutcheksuiyeu, ne wuttaihe Reuben.
48.7 Kah ut wussissippoiyeumut Reuben,w utch wutchepwoiyeu wehque wutcheksuiyeu, ne wuttaihe Judah.
48.8 Kah ut wussissippoiyeumut Judah, wutch wutchepwoiyeu wehque wutcheksuiyeu, na piṣh ohteau mag8onk ne woh maghettit, neesneechag kah napanna tahshe muttannongane weekinask88 ne koshkag, kah ne sahteag tatuppeyeu8 onkatuk chippai, wutch wutchepwoiyeu wehque wutcheksuiyeu kah sanctuary piṣh nashaue ohteau.
48.9 Mag8onk ne piṣh anunnumauóg Jehovah, ne piṣh neesneech[a]g kah napanna tahshe muttannunk ne sahteag, kah piogque muttannunk ne koshkag.
48.10 Kah wutche nagoh, wutche sephausuenuog, yeu piṣh wunneetupanatamwe mag8onk, nogque nanummiyeu neeneechag kah napanna tahshe muttannung, kah nogque nanummiyeu piogque muttannongane kishki kah nogque en wutchepwoiyeu, piogque muttannung ne koshkag, kah nogque s[o]waniyeu neesneechag kah napanna muttannongane ne sahteag, kah wussanctuaryum Jehovah piṣh ohteau nashaue.
48.11 Yeu piṣh wutch sephausuenuog neg waneetupánatamwahitcheg, wunnaumonuh Zadok, neg nanawehteunkeg nummeechumehteaonk, neg matta waonegeg, wunnaumonuh Israel waonunit neane waonhettit Levitsog.
48.12 Kah yeu ohkee mag8onk, ne maghettit, ne piṣh nag wutch wunneetupanatamweyeu8, kishke wussissippoiyeumut Levitsog.
48.13 Kah piuhsuke wussissippoiyeumut sephausuenuog, Levitsog pish ohtoog neesneechage kah napanna tahshe muttannunk ne sahteag, kah piogque muttannunk ne koshkag: wame ne sahteag, neesneechage kah napanna tahshe muttannong, kah ne koshkag piogque muttannong.
48.14 Kah nag matta piṣh ukkodtauwompaséinneau, kah matta wutôs8wunum8uneau, kah matta piṣh assan8og ohkee kakenúmuneaṣh: newutche ne wunnetupanatamwe ut Jehovah$ut.
48.15 Kah neesnehchag kah napanna tahshe muttannunk niṣh ashqshunkish ut ne koshkag papiuhsuke neesneechage kah napanna tahshe muttanunk, ne piṣh nanwée ayeuonk wutche keitotan, ayineat, kah wohshishinnit kah keitotan piṣh nôeu ohteau.
48.16 Kah yeush piṣh quttuhwhosuongaṣh: nanummiyeu yauut muttannunk, kah napanna tahshe pasukq kah sowaniyeu yauut muttannunk, kah napanna tahshe pasuk: kah wutchipwoiyeu yauut muttannunk kah napanna tahshe pasuk kah wutchekwuiyeu, yeuut muttannung, kah napanna tahshe pasuk.
48.17 Kah wôshishinnu keitotanae aye[u]ongaṣh, nanummiyeue piṣh neese pasuk8e kah napanna tahshinchag; sowaniyeu neese pasuk8e kah napanna tahshinchag, wutchipwoiyeu neese pasuk8e, kah napanna tahshinchag, kah wutcheksuiyeu neese pasuk8e kah n[a]panna tahshinchag.
48.18 Kah ne asqshunk ne|sahteag piuhsukke wunnetupanatamwe mag8onk, piogque muttañonganogkodtaṣh wutchepwoiyeu, & piogque muttañonganogkodtaṣh wutcheksuiyeu, kah ne piṣh piuhs[u]keyeu8 wunnetupanatam8e mag8e chippai, kah ne noh adtannegig ne piṣh ummeechumum8 neg wadtinnunneumukeg keitotan.
48.19 Kah neg quoshauéhtamóntogeg keitotan, piṣh ukquagwashwétamwó[n]tamunneau wutch Israelle chippan8onganit.
48.20 Wame mag8ongaṣh piṣh neesneechage kah napanna tahshe muttannunk kishke neesneechage muttannongane kah napanna tahshe, piṣh kummagumw8 wunnetupanatamwe mag8onk yauut naeu, weeche keitotanae ohtoonk.
48.21 Kah ashqshunk pish wuttaihe sontim aéetaue wunnetupanatamwe mag8onk, kah wutch keitotanáe ohtoonk piuhsuke neesnechage kah napanna tahshe muttannonganogkodut, ut wunneetupanatamwe ayeuonganit wutchepwoiyeu; kah wutcheksuiyeu, piuhsuke neesneechage kah napanna tahshe muttannonganogkodtut, piuhsuke wutchippiyeumut sontim, kah ne piṣh wunneetupanatamwe mag8onk; kah weetue sanctuary piṣh nashaue ohteau.
48.22 Nano, wutch wutohtoongan8 Levitsog, kah wutch keitotanáe ohtoonganit, ut nashaue wutohtoonganit sontim, ut nashaue wussissippoiyeumut Judah, kah wussissippoiyeumut Benjamin, ne piṣh wuttaihe sontim.
48.23 Kah ashqshunkiṣh chippan8ongaṣh wutch wutchepwoiyeu wehque wutcheksuiyeu ne wuttaihe Simeon.
48.24 Kah ut wussissippoiyeumut Benjamin, wutch wutchepwoiyeu wehque wutcheksuiyeu ne wuttaihe Simeon.
48.25 Kah ut wussissippoiyeumut Simeon, wutch wutchepwoiyeu wehque wutcheksuiyeu ne wuttaihe Issachar.
48.26 Kah ut wussissippoiyeumut Issachar, wutch wutchepwoiyeu wehque wutcheksuiyeu ne wuttaihe Zebulun.
48.27 Kah ut wussissippoiyeumut Zebulun, wutch wutchepwoiyeu wehque wutcheksuiyeu ne wuttaihe Gad.
48.28 Kah ut wussissippoiyeumut Gad, sowaniyeu sowanohkeit, sussippoi piṣh ohteau wutch Tamar wehque penuanittue nippeash ut Kadesh, kah wehque sepuut nogque mishe kehtahhannit.
48.29 Yeu ohke ne tanohtôadtue chachaubenumauóneau Israelle chippan8ongaṣh wutch ohtoonk, kah yeush wutchippiyeum88aṣh wussin Lord Jehovah.
48.30 Kah yeush waj sohhamuk otanat, nanummiyeu yaue muttannonganogkodtash kah napanna tahshinaṣh quttuhham8ongash.
48.31 Kah keitotanáe squontamaṣh niṣh piṣh ne as8weshettit Israelle chippan8ongaṣh, nishwinaṣh squontamaṣh nanummiyeu pasuk 8squont Reuben, pasuk 8squont Judah[,] pasuk 8squont Levi.
48.32 Wutchepwoiyeu yauut muttannongane kah napanna tahshe pasuk: kah nishwinash squonatamaṣh, pasuk 8squont Joseph, pasuk 8squont Benjamin, pasuk 8squont Dan.
48.33 Kah sowaniyeu, yauut muttannongane kah napanna tahshe pasuk, kah nishwinaṣh squontamaṣh, pasuk 8squont Simeon, pasuk 8squont Issachar, pasuk 8squont Zebulun.
48.34 Kah wutcheksuiyeu yauut muttannongane, kah napanna tahshe pasuk, kah nishwinaṣh squontamaṣh, pasuk 8squont Gad, pasuk 8squont Asher, pasuk 8squont Nephthali.
48.35 Ne waeenu nabo shwosuk tahshe mutta[ñ]unk, kah ussowétamun ne keitotan, wutch ne kesukok, Jehovah Shammah, {Iehovah na wuttappin}.
