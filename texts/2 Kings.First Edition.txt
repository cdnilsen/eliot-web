1.1 NEit Moab cheketauáog [J]sraeloh mahche nupuk Ahab.
1.2 Kah Ahazia penushau pannuppe kenogkeneganit, ut 8waabe chamberumut, ne ut Samaria, kah mahchinau, kah ann8nau ann8naénúh, kah nah wuttinuh, monchek nat8tomok Baal-zebub Ekrone Manit uttoh woh nutin k[é]kon wutch yeu mahchinaonk.
1.3 Qut wut-Angelumoh Jehovah unnau Elijahoh wutTishbit, néepaush kuhkuhquish nogkishkáuonat wutañ8naeneumoh ketass8t ut Samaria, kah nag us, sunnummatta newutche matta Manitt8un8 ut Israel kummonchenaóont nat8tomauonat Ekronne Manit.
1.4 Newutche yeuyeu, yeu wussin Jehovah, matta pish k8womsuh wutch ne [a]pinneat, ne kohkukquean, qut pish wunnamuhkut kenup, kah Elijah amai.
1.5 Kah ann8naenuh qushkehtunkquit nah wuttinuh, tohwutch yeuyeu qushkeog?
1.6 Kah nag wuttinouh, na wosketomp kuhkuhqueu nunnogskunkqun, kah nuttugqun, monchek, qushkek wonk en ketass8tamut noh ann8nukqueog, kah unnok, yeu wussin Jehovah, suñummatta newutche matta Manitt8an8h ut Israél, newaj a[ñ]8teamwean nat8tomauonat Baal-zebub Ekronne Manit; newajeh matta pish n8ke[a]n wutch appinneat, ne en kuhkuhquean, qut pish wunnamuhkut kenup.
1.7 Kah nah wuttinuh toh unnussu noh kohkuhqut kenogskunkqunnaòont, kah yeush anukqueog kutt8wongash?
1.8 Kah nag namp8hamwog, noh 8weshaginnúe wosketomp, puttukquobpissu mattagane puttukquobpus, ut wusseganohtukqut, kah n8wau noh Elijah wut-Tishbit,
1.9 Neit ketass8t ann8nau na en napanna tahshinchagkussue Mugquompoh, weech napaña wuteashinehchagkusseumoh: kah na en kuhkuhqueu (kah kusseh appeu kutôhkoiyeuut) kah ukken8nuh, ken Manittowomp, ketass8t n8wau, w8msish.
1.10 Kah Elijah namp8ham, kah unnau, napanna tahshinchagkussue Mugquomp[u]h, nen Manittowompaeon, neit n8teau n8kem8itch wutch kesukqut, kah m[á]hchukishukquish, ken kah napanna kutteashenehchag kusseumog, kah ne ummahchekuswoh, kah napanna wutteashinnehchag kusseumoh.
1.11 Kah wonk na en ann8nau onkatoge napanna tahshinchagkussue Mugquompuh, weeche napanna wutteashinehchagkusseumoh, kah namp8ham kah wuttinuh woi Manittowomp, yeu wussin ketass8t, teanuk w8msish.
1.12 Kah Elijah namp8ham, kah nah wuttinuh, nen manittowompáeon, n8teau n8kem8utch wutch kesukqut, kah mahcheku[sh]ikqu[i]sh ken kah napanna kutteashinehchagkusseum[ò]g, kah wunn8tom manit n8kemo wutch kesukqut, kah neh mahchekuswoh, kah napanna wutteashinehchag kusseumoh.
1.13 Kah wonk ann8nau mugquompoh: nash8initche napanna tahshinchagkussineat, kah napanna wutteashinne chagkussuemoh, kah nashuit mugquomp ut napanna tahshinchagkussinneat, kuhkuhqueu, kah peyau, kah nauwaeu [u]kkuttukqut ut anaqu[a]bit Elijah, kah wunnanompassumuh, kah wuttinuh, woi Manittowomp, k8wehquetumoush, nuppomantamóonk, kah uppomantam8ongan8 yeug napanna tahshinchagkodtog kittinneumog, mishôadtéhettich ut anaqu[â]bean.
1.14 Kusseh na wutch n8kem8 n8teau wutch kesukqut, kah mahchikkuswau nees8oh ummumugquompom8oh negonáe napanna ahattahshinehchagkussitcheg, kah napaña wutteashinéhchagkusseum8uh, ne wutche yeuyeu nuppomantam8onk mish[ô]adtich ut anaquabean.
1.15 Kah wutangelumoh Jehovah unnau Elijahoh, weeche w8mseum, kah ahque qush, kah neepau, kah 8weeche w8mseumoh en ketass8tamwut.
1.16 Kah wuttinuh, yeu wussin Jehovah, newutche kutann8n ann8naéenuog, nat8tomauonat Baal-zebub Ekrone manit, sunnummatta newutche matta Manitt8un8 ut Israel, nat8tomuhkonat ut wuttinn8waonganit, newajeh matta pish womsean wutch apinneat, ne kohkuhquean, qut pish wunnamuhkut kenup.
1.17 Neit nupp8, neaunak wuttinn8waonk Jehovah, ne Elijah an8wadt: kah Jehoram wunnompe ketass8tamo[m]ukquoh, nahohtoeu ukkodtum8m Jehoram, wunnaumonuh Jehoshaphat, ketass8t ut Judah, newutche matta wunnaumonieu.
1.18 Kah onkatogish wutusseongash Ahaziah, nish aséchish, sunnummatta wussukwhosinóash ut Israelle ketass8tamwog ummequontamóe wussukwhosuongan8óut.
2.1 KAh nnih, Jehovah kod neemunont Elijahoh en kesukqut nashpe pemsquoh, Elijah weechaau Elishahoh, wutch Gilgal.
2.2 Kah Elijah unnau Elishahoh, yeu apsh, k8wehquetumoush, newutche Jehovah nutann8nuk en Bethel: kah Elisha wuttinuh, pomontog Jehovah, kah pomontog kukketeahogkou: matta kenukkonunn8: neit w8msuog en Bethel
2.3 Kah wunnaumon[a]uh quoshodtumwaenúog, neg ut Bethel, sohhamw[o]g en Elishaut, kah wuttinóuh, sun k8wahteoh Jehovah pish amaunau kussontimomoh wutch kuppuhkukqut, yeu kesukok? kah n8wau, nux, n8wahteoun, netohshuagk.
2.4 Kah Elijah wuttinuh, Elisha, yeu apsh, k8wehquetumoush, newutche Jehovah nutann8nuk en Jericho: kah n8wau pomontog Jehovah, kah pomontog kukketeahogkou matta kenukkonunn8: neit peyaog Jericho.
2.5 Kah wunnaumonauh quoshodtumwaenuog neg ut Jericho, peyaonaog Elishahoh, kah wuttinóuh, sun k8wahteoh, Lord pish amaunau kussontimomoh, wutch kuppuhukqut, yeu kesuk? kah namp8ham, nux, n8wahteauun, netohshuagk,
2.6 Kah Elijah wuttinuh, k8wehquetumoush, yeu apsh newutche Jehovah nutann8nuk en Jordan: kah n8wau, pomontog Jehovah, kah pomontog kukketeahogkou matta kenukon[ú]nn8, kah nag neeswe kutchittôusháog.
2.7 Kah napanna tahshinchagkodtog wunnaumonáuh quoshodtumwaenúog, moncheog, kah nôadtit neepoog, kenauwompam[ó]nat: kah nag neeswe kehchekompóog Jordan.
2.8 Kah Elijah neemunum ummonak, kah 8weeshqua[n]umun, kah togkodtam nippeash kah nish chippem8ash yeu nogque$in kah yâ$in, newaj neeswe qushkodteahettit, ut nabohteaiyeuut.
2.9 Kah n$nih, quoshkodteáhettit, Elijah unnau Elishahoh, wéhqu[t]ish toh woh áseanshin, asquam áammaneumukup wutch kuhhogkat. Kah Elisha n8wau, k8wehquetumoush, wonk neesit tahshe kenushaúanitt8m appehtunkquttei.
2.10 Kah n8wau, k8wehquetum ne siohkog, qut naéean, amanimuk wutch kuhhogkat, pish kuttinhettean: qut matta n$nán8g, matta pish n$nano.
2.11 Kah n$nih, ne an kutchittôusháhettit, kusseh, n8tae chariot, kah n8tàe horsesog, kah wutchippinukquneau, kah Elijah kuhkuhqueu, nashpe pemsquoh, en kesukqut.
2.12 Kah Elisha wunnaumun, kah mishont8wau, N8sh, n8sh, wutchariotum Israel, kah wut-horsmenumoh. Kah matta wonk wunnauuh: kah mussinnum nehenwonche wuthogk8onk, kah wunneesinneashadtauun.
2.13 Kah wonk neemunum umm8nak Elijah, ne wuhhogkat wutch n8kshunk, kah qushkeu, kah neepau wussápanuk Jordan.
2.14 Kah neemunum ummonak Elijah ne panshunk, kah togkodtam nippe, kah n8wau, uttiyeuoh Jehovah um-Manitt8moh Elijah? kah wonk togkodtog nippeash, ne woshwem8, yeu$in kah yâ$in: kah Elisha qushkodteau.
2.15 K[â]h wunnaumonauh quoshodtumwaénuog, neg kônauwómpeuhpann[e]g ut Jericho, nauáhettit, n8waog, wunnashauanitt8moh Elijah, áppu Elishaut: kah peyaog nogushkauónat, kah nauwáéog ut anaquabenit en ohkekontu.
2.16 Kah nag wuttinóuh, kusseh, yeuyeu na weeche kittinneumog napanna tahshinchagkodtog menuhkesúenuog, monchehettich, k8wehquetumunumun, natinnéawhahettich kussontimomoh, ishkont páguodcheh wunnashauanitt8moh Jehovah, wuttahshinuh, kah upponuh woh toh wadchuut, asuh woh toh 8nouhkoiyeuut; kah n8wau, ahque ann8team8k.
2.17 Kah chekeimahettit nô pajeh wutakodchinat, n8wau, ann8team8k, newaj nag ann8nahettit napanna ta[g]shinchagkodtoh wosketompuh, kah natinahteaog nishikquinne, qut matta wunnamheuh,
2.18 Kah wonk paaonáhettit (newutche appu Jericho) wuttinuh, sunnummatta kuttinnunom8us, ahque monchek?
2.19 Kah otanae wosketompaog unnaog Elishahoh, kusseh k8wehquetumunumun, ne otanae ayeuonk wunnegen, neane nag* nussontimomun, qut nippe matchit, kah ohke mat neekittea8mun8.
2.20 Kah n8wau, paudtiek wuske wisq, kah ne ponam8k Salt, kah uppaudtauoneau.
2.21 Kah sohham en tohkekomuuttu kah ne wuttinuhkon Salt, kah n8wau, yeu wussin Jehovah,[,] nunneetskehteouh yeush nippeash, na matta pish wonk nupp8onk asuh me[h]cheyeuonk.
2.22 Neit nippeash neetskehteauunash pajeh yeu kesukok, neaunak wuttinn8waonk Elisha, ne an8wop.
2.23 Kah na wutch kuhkuhqueu en Bethel: kah kohkuhquit en mayut, na 8ch sohhamuneau keitotanat mukkiesog, kah wuttinouh, kuhkuhquish pompasuhkonkanontup, kuhkuhquish pompasuhkonkanontup.
2.24 Kah ompamuhquaeu kah ummonunneauoh, kah nah ummattanumuh ut 8wesuonganit Jehovah: kah na 8ch sohhamuneau kuppahtu, ne[e]suog squoshimwe mashquog, kah na 8ch sokqshanoneau yauunchagkussuoh kah neesuoh mukkioh.
2.25 Kah na 8mun en wadchuut Carmel, kah na 8ch qushken en Samaria.
3.1 KAh Jehoram wunnaumonuh Ahab n8che ketass8tam88 ut Israel, ut Samaria, nabo shwosuk wutteashe kodtum8mut Jehosophat ketass8t ut Judah, kah ketass8tam88 nabo neese kodtumwae.
3.2 Kah matcheussu ut anaquabit Jehovah, qut matta neane 8shoh, kah neane ohkasoh: newutche amaunau Baalle nunneukontunkoh ne 8sh8 kezheoncheh.
3.3 Qut mósogquehtam ummatcheseongash Jeroboam wunnaumonuh Nebat, noh matcheseaheont Israelloh: matta nash wunnukkodtum8unash.
3.4 Kah Mesha Moabe ketass8t, noh nanawunau, shepsoh, kah âadtuhkauau Israelle ketass8toh nequt pasuk8e muttannonganog kussuog Lambsog, kah nequt pasuk8e muttannonganog kussuog ramsog, nashpe 8w8lum8uh.
3.5 Qut nnih, Ahab napuk, Moabe ketass8t cheketauau Israelle ketass8t.
3.6 Kah ketass8t Joram sohham wutch Samaria ne nan ahquompak: kah ogkemau wame Israel.
3.7 Kah monchu, kah negont8au Jehoshaphatoh ketass8t ut Judah n8wau, Moabe ketass8t nutayeuuhkonittue cheketeunk, k8weechaieh en ayeuwuttinneat ayeuuhkonittue Moab? kah n8wau nukkuhkuhquem, nen netatupe ken, nummissinninneumog neane kummissinninneumog, nuthorsesumog neane kuthorsesumoh.
3.8 Kah n8wau, uttoh nogque kuttin kuhkuhquen[á]n, kah namp8ham, may papashpishik Edome touohkomuk.
3.9 Neit Israelle ketass8t monchu, kah ketass8t ut Judah, kah Edome ketass8t: kah wowéeuhshaog nesausuk tahshikquinne pomushaonk ut touohkomukqut, kah na matta nippeno wutch ayeuhteáog, kah wutch netasuog neh asukkunkqhetticheh.
3.10 Kah Israelle ketass8t n8wau, kuttumunk! newutche Jehovah wehkomau yeuh nishwe ketass8toh moáeu, ummagunat en wunnutcheganit Moab.
3.11 Qut J[é]hoshaphat n8wau, sunnummatta yeu wutappein ukquoshodtumwaéneumoh Jehovah? onk woh kenat8tomauómun Jehovah noh nashpe kah pasuk Israelle ketass8t wuttineumoh namp8ham, kah n8wau, yeuoh Elisha wunnaumonuh Shaphat, noh sokenuk nippe wunnutcheganit Elijah.
3.12 Kah Jehoshaphat n8wau, wuttinnowaonk Jehovah weetomuk, neit Israel ketass8t, kah Jehoshaphat, kah Edome ketass8t, noh en w8mussuog.
3.13 Kah Elisha unnau Israelle ketass8toh, toh kittin tupanumush? aush k8sh ukquoshodtumwaeneumoh, kah kokas ukquoshodtumwaéneumoh, kah Israelle ketass8t wuttinuh, matta newutche Jehovah moáe wehkomoh yeuh nishuoh ketass8tamwoh, ummagunat en wunnutcheganit Moab.
3.14 Kah Elisha n8wau, pomantog Jehovah ayeuhteâanit, noh anaquabit neepauwe, wunnamuhkut, matta wutt8ontam8on wutappuonk Jehosophat, Judae ketass8t, matta nuttinuhqua8 kuhhogkat, asuh kenâunn8.
3.15 Qut yeuyeu padtiegk nohtumpuhpéquadt, kah nnih, nohtompuhpequod pahpéquodt. wunnutcheg Jehovah nuhkuhkunk.
3.16 Kah n8wau, yeu wussin Jehovah, ayim8k yeu 8nouhkoi numwohta ut pasohtheganash.
3.17 Newutche yeu wussin Jehovah, matta pish kenaum8m8 mishehtashin, asuh matta pish kenaum8mw8 sokanon, qut ne 8nouhkoi pish numwâpâgod, onk woh k8tattamw8 naneeswe kenaau kah kenetaseum8og, kah kuppuppinashim8m8óog.
3.18 Kah yeu peasin ut anaquabit Jehovah, kah noh wonk mag8 Moabitsog en kenutchegan8óut.
3.19 Kah pish kuttogkodtamw8 nishnoh pummenùsue keitotan, kah nish$noh pepenamwe otan, kah pish kuttummetahhamumw8 nish$noh wunnuhtuk, kah pish kukkup[h]amw8 wame nippe wuttahhamongash, kah pish kummatchteomw8 nish$noh 8neohke nashpe qussukquanash
3.20 Kah nnih mo[h]tompog, meetsue mag8onk magumuk, kusseh, nippe na 8m88 nogque Edome mayut, kah ohke numwohta nippe.
3.21 Kah wame Moabitsog n8tamwehettit ketass8tamwog peyaog wutayeuuhkonukqunnaóut, mukkináog wame neh tapenumunutche kenauwamein, kah matukénukeg, kah neepoog sussippoiyeuut.
3.22 Kah nompoae omohkeog, kah nepauz pokodtúhsum nippeit, Moabitsog naumwog nippeash ogkomut unnummusqui wusqueheonganit.
3.23 Kah nag n8waog, yeu musqueheonk, ketass8tamwog wunnamuhkut nushehteáog, kah tattogkodtuog, newutch yeuyeu Moab, en sequttahham8onganit.
3.24 Kah paahettit wuttuppukkussinn8ongan8óut Israel, Israelitsog neepoog, kah togkomáog Moabitsoh, ne waj wussemohettit ut anaquabhettit, qut kutchittousháog togkommonat Moabitsog, ut nehenwonche wutohtuout.
3.25 Kah n8ketahhamwog keitotanash, kah nish$noh wunne ohke, na wuttinuhkón[é]au nish$noh wosketomp ukqussuk, kah wunnumwohteauuneau, kah kuppohhamwog wame wuttahhamongane nippeash, kah kowehthamwog wame wunnuhtukquash, webe ut Kirharaseth, sequnn[ú]mwog nish qussukquanash, qut s8wompagunahhamwaenuog, 8weog[g]ehtineau, kah wuttogkodtamuneau.
3.26 Kah Moabe ketass8t nag* n8neuau ut ayeuwuttinneat, neemunau nesausuk tahshe pasuk88oh wosketompoh, neg kodtinnukeg togkodteg, cheékee pannupwushonat en Edome ketass8tamut; qut wunn8numun.
3.27 Neit neemunau mohtommegheoncheh, neh woh nompass8tamwómukuhpoh, kah sephausinneah en chikohtae sephausuonganit, ut woskeche pummeneutunkanit: kah na mishe ayeuuhkonittue jishanumaonk Israel: kah nag wutamaehtauoh, kah qushkeog en nehenwonche wutohkeóut.
4.1 KAh pasuk mittamwossis, ummittamwussoh wunnaumonuh quoshodtumwaenin mishont8anum[a]ua[u] Elishahoh, n8wau, kittinneum nahsuki nupp8i, kah k8wahteoh kittinneum qushop Jehovah, kah n8namontuhquahhuaenin, noh peyau, wunnemunnon8t nees8oh nunnaumonuh ummissinn8hkonat.
4.2 Kah Elisha wuttinuh, toh kutusseaunshish, usseh, teag k8wadchanum ut kekit? kah n8wau, mittamwossisse kittinneum wanne teag wadchanum webe wishquie pummee.
4.3 Neit n8wau, namohkaush wishquash, wutch wame ketattéamunganit, machishquash, ahque ogguhse.
4.4 Kah petutteaan, pish keánittanum, kah ut kenaumonat kah pish kussokanumun en wame yeu wishquahtu, kah pish kutchipohtoh ne nomwapogok.
4.5 Neit wunnukonuh, kah yanittánumauau wuhhogkuh, kah wunnaumonuh; neh uppaudtunkqunuh, kah noh wussokanumun.
4.6 Kah n$nih nomwapogok wishquash, unnau wunnaumonuh, paudti onkatok wisq, kah nah wuttinuh, matta wonk wisquano, neit pumme kuppitchuwosheau.
4.7 Neit peyau kah wuttinnon Manittowompuh, kah n8wau, kodtauwompash pummee, kah ôadtuhkau n8namontuhquohukquean, kah ken kah keneechanog pomantamwohtau8k ne sequenuman.
4.8 Kah n$nih, ut kesukodtut, Elisha paumushau en Shunem, na mo mishe mittumwossis, kah wutchetimoh meechinat petukqunnunk, kah n$nih, ne ahhut tahshe ne paumashaumuk, na en petukon meechinat petukqunnunk.
4.9 Kah unnau wasukeh, kusseh yeuyeu, n8wahteoh yeuoh wunneetupanatamwe Manittowomp, noh nagwutteae paumuhkongqueog.
4.10 K8wehquetumoush ayimuttuh chamberemes, ut woskeche neutongan, kah na ponamauont[ú]h appin, kah Table, kah appappu, kah wequanauteganuhtuk, kah pish nnih, peyaonukqueog, na pish wuttinne petukon.
4.11 Kah nniyeup na peyop, kah petutteau chamberut, kah na ukkouen.
4.12 Kah unnau Gehezeoh wuttinneumoh, wehkom yeuoh wus-Shunamite, kah wehkomont, nepau anaquabenit.
4.13 Kah wuttinuh, yeuyeu us, kummahche nanauanumimun náshpe wame yeu nanawanittuonk, toh kutusseaunshit, howan kod keket8aunshad en ketass8tamut, asuh en ayeuhteae um-Mugquompaut: kah n[o]h namp8ham, n8wetom kenugke n[e]henwonche nummissinninneumog.
4.14 Neit n8wau, neit toh kodusseaunshau[?] kah Gehezi namp8ham, wunna[m]uhkut matta wunnechaneu, kah wessukeh kechisu8.
4.15 Kah n8wau, wehkom, kah wehkomont noh neepau us[s]quont.
4.16 Kah n8wau, papaume yeu adt kukquttumuk ahquompi, neaunak utt8che: adt pomantam8onganu8k, pish kukkuhkenap kenaumon. Kah n8wau, matta, nussontimom, manittowomp, ahque pann8wah mittamwussisse kittinneum.
4.17 Kah mittamwossis wompequau, ne an kukquttamukup ahquompi ne Elisha ánomp neaunak ahquompi adt pomantam8onganú8k.
4.18 Kah múkkies masugke[ns]it, n$niyeup ut kesukodtut, sohham en 8shut en kepenumwáenúut.
4.19 Kah unnau 8shoh, nuppuhkuk, nuppuhkuk, kah unnau wuskenúh, uss8us ohkasut.
4.20 Kah neemunont, kah uppas8oh ohkasut, appu ukkuttukqut pajeh puhshaquaut, kah nupp8.
4.21 Kah noh kuhkuhqueu, kah upponuh wutapinneat manitt8womp, kah weyanittanumauoh, kah sohham.
4.22 Kah wehkomau wessukeh, kah n8wau, k8wehquetumoush ann8s en nuhhogkat, pasuk wusken, kah pasuk asses, onk woh nutusishom manitt8wompaut, kah woh wonk nuppeyam.
4.23 Kah n8wau, tohwutch auonat yeu kesukok? matta wuske nepâuzsaun8 asuh Saboth dayun8. Kah n8wau, wunnegen.
4.24 Neit apappu[u]néheau assoh, kah unnau wuttinneumoh, kenupp8kau, kah kutchittôushauh, áhque manunushaush wutch nen, kuttummaunú[n]non.
4.25 Neit monchu, kah peyaonau manittowompuh ut wadchuut Carmel, kah n$nih, manittowomp nôadtit an nauont, unnau Gehazioh wuttinneumoh, kusseh, éyoh wus-Shunamite.
4.26 Kogquish yeuyeu, k8wehquetumoush nogushk[o]uônat, kah us, k8ni? wunniyeu kahsuk? wunniyeu mukkies? kah noh namp8ham wunniyeu,
4.27 Kah paoónont Manittowompuh wadchuut, wuttannuh wusseetutL qut Gehazi pas8tshau wutamaunónat, kah Manittowomp n8wau, mukk8nauh, newutche ukketeahogkôunoh wesogkinwoh ut wuttinnómiyeumut, kah Jehovah nutattahtonkqun, kah matta nuttuk8un.
4.28 Neit n8wau, sun nukkodtanumómus wunnaumoniin, wutch nussontimómut? sun matta nusseup, ahque pann8wáheh.
4.29 Neit unnau Geheziut, puttukquobpisish ut kusseganit, kah né[m]unush nutanwóhou ut kenutcheganit, kah monchish, howan nogkushkauadt, wonkomuhkon, howan wonkomukquean, namp8hamauûhkon wonk kah ponsh wutanwóhou mukkies wuskesukqut
4.30 Kah ohkasoh mukkies n8wau, pomantog Lord, kah pomantog kukketeahogkou, matta kenukonun8. Kah neepau kah wutasukauoh.
4.31 Kah Gehezi wunnegonuhkauoh, kah ponam anwohou mukkies wuskesukqut, qut matta wadtauatonkqussuonk, asuh n8tam8onk; newajeh wonk moncheit wunnogskauónat, kah wuttinnon, n8wau, mukkies matta t8hkéu.
4.32 Kah Elisha petuttuttead wetuómut, kusseh, mukkies nupp8, kah sepsinno wutappinneat.
4.33 Newaj petutteadt, kah yanittanum webe nagumau neeswe, kah peantamauau Jehovahoh.
4.34 Kah kuhkuhqueu, kah q[e]e[n]sum8ónan mukiesoh kah ponam wutt8n wutt8nit, kah wuskesukquash ut wuskesukqut, káh wunnutchegash ut wunnutcheganit, kah s[e]sepeu ut mukkiesut, kah mukkies 8weyaus nanunksappi.
4.35 Neit qushkeu, kah papaumshau wetuómut aúhsukque, kah kuhkuhqueu, kah wu[s]sesepehtauoh, kah mukkies nes[a]usuk tahshit wushik8 kah mukkies woshinum wuskesukquash.
4.36 Kah wehkomau Gehezioh, káh n8wau wehkom wus-Shunamit, neit 8wehkomuh, káh noh páohonont, n8wau neemun kenaumon.
4.37 Neit noh petutteau, kah penushau ut wusseetut, kah nauwaeu en ohkekontu, kah nemunau wunnaumonuh, kah sohham.
4.38 Kah Elisha wonk peyau Gilgal, kah na mo mashagquot ut ohkeit, kah wunnaumonáoh Manittowompaog, appuoh anaquabit. kah unnau wuttinneumoh, neepas mishe ohkuhk: kah neepataush sabaheg wutch wunnaumonáuh quoshodtumwaenuog.
4.39 Kah pasuk sohham en ohteuhkonit mukkinnumunat herbsash, kah namehte[o] touohkomukque quonuwohchippogkash weesquaniteau, kah peyau, kah wussukqussumunash en sabohhégane ahkuhqut: newutche matta 8wahteou8unáoash.
4.40 Neit wussokanumanóneau missinniñúh ummeechinnaóont: kah n$nih meechhettit sa[b]ahheg, mishont8waog, kah n8waog, woi ken Manittowomp, nupp8onk ohteau ohkuhqut, kah nag matta ummeechuuneau.
4.41 Kah n8wau paudtauók n8khik, kah wuttinuhkon ohkuhqut: kah n8wau, sokanumau missiñinnúog, onk woh meetsuog, kah na matta woskehuwaonganunn8 ahkuhkqut,
4.42 Kah na 8mun wosketomp Baal-Shalish[a] kah paudtauau Manittowompuh kikeneumune petukqunegash, nesnechagkodtash barlihe petukqunegash, kah kukkonashquáe missonkquaminneash, kah n8wau aninnumôk missinninnúog, onk woh meetsuog.
4.43 Kah wuttinneumoh n8wau, toh wutch woh yeush ponum anaquabhettit nequt pasuk88og wosketompaog? wonk n8wau, aninnumau missi[n]ninnûog onk woh meetsuog newutche yeu wussin Jehovah, nag pish meetsuog kah na pish wuttit sequtteamineau
4.44 Neit upponamun anaquabenit, kah nag meetsuog, kah sequtteamwog, neaunak wuttinn8waonk Jehovah.
5.1 KAH Naaman wutáyeuteae mum-Mugquompomoh, Syriae ketass8t, noh ke[ih]cheyeu8 ut anaquabenit wussontimomoh, kah quttianumukqussu, newutch noh nashpe, Jehovah pohquohwhunónuh Syriahoh: noh wonk menuhkésuénin, qut wutchek8.
5.2 Kah Syriansog chippan8e sasohhamuppanneg, kah pas8aog [mu]sinuh, wutch wutohtuout Israel, nunksquaes, kah noh wuttinneumuhkauau ummittamwussoh Naaman,
5.3 Kah wuttinuh sonksq napehnont nussontimom weetomont manittowompuh ut Samaria newutche woh wunneetskeheuh 8chék8onk.
5.4 Kah p[a]suk petutteau, kah wuttinnon wussontimomoh, n8wau, yeu kah yeu wussin Israelle nunksq.
5.5 Kah Syriae ketass8t n8wau, wunnegen monchish, kah negonshhuam wussukwhonk, en Israelle ketass8tamut kah monchu, kah kenunnum piogque silver tallentsash, kah nequtta tashe muttanonganogkodtinneáyeuash gold; kah piogque ôhôs8e hogk8unash.
5.6 Kah paudtauau wussukwhonk Israelle ketass8tamwoh, n8wau: yeuyeu, yeu wussukwhonk peyaónakquean, kusseh, nutann8n en kuhhogkat Naaman nuttinneum, onk woh kukkéteáh wutch 8chéqunneat.
5.7 Kah n$nih, Israelle ketass8t agketog wussukwhonk, neh nékuhkom wuthogk8unash, kah n8wau, sun nen God, nunnusheukonat, kah keteahuónat, wutch yeuoh wosketomp wuttann8teamuneat neetskeheónat wosketomp, wutch 8chéqunneat? newutche natwontam8k, k8wehquetumauúnumw8, kah naum8k uttoh an yeuoh natinnehog penuánittuonk ayeuuhkone nen.
5.8 Kah n$nih Elisha manittowomp, n8tog Israelle ketass8t neh nekukom wuthogk8unash, negont8au en ketass8tamut, n8wau tohwhutch nehnekikoman kuthogk8unash? peyaausitch, kah pish wahteau quoshodtumwaenú8 ut Israel.
5.9 Neit Naaman peyau nashpe wuthorsesumoh kah wutchariotsumash, kah neepóog 8squantamut wekit Elisha.
5.10 Kah Elisha ann8nau na en ann8naénúh, n8wau monchish kah kutchissumwush ut Jordan nesausuk tahshit nompe, kah k8w[e]yaus pish wonk kuppeyogqun, kah pish kuppahkes.
5.11 Qut Naaman musquantam, kah monchu, kah n8wau, kusseh, nuttenantamup, wunnamuhkut woh nussohwéhtunk, kah neepou, kah wehquetum 8wesuonk Lord um-Manitt8moh, kah wunnutcheg mu[ss]i[s]shin ne ohtag, kah neetskeheau wutchequoh.
5.12 Sunnummatta Abana kah Pharpar Damaskusse sepuash, anue wunnegenin8ash onk wame Israelle nippeash? sunnum$matta woh nash kutchissum8unash kah neetskesein? neit qushau, kah musquanittamwe monchu.
5.13 Kah wuttinneumoh pas8sukunk, kah ukken8nukquoh, n8waog, n8sh, manittowomp unnukquean ussish mohsag, sun woh mo kutusséin? uttoh en ánueyeu8 annukquean, kutchessumwush, kah pahkeish?
5.14 Neit w8msu, kah nesausuk tahshit quogkéeu ut Jordan, ne an8wop Manitowomp: kah 8weyausum wonk peyaum8 onatuh mukkies 8weyausumut, kah pahkesu.
5.15 Kah qushkéu en manittowompaut, nàgum kah wame wutchippan8moh, kah peyau, kah neepau anaquabit, kah n8wau, kusseh, eyeu n8wahteoh, wanne Manitt8un8 wame ohkeit, qut webe ut Israel: newutche yeuyeu k8wehquetumoush neemunush wunanittuonk wutch kittinneumut,
5.16 Qut n8wau, pomantog Jehovah, noh neepauwee anaquabit, matta teag nuttattumunum8, kah wutchetimuh neemunumunat, qut wussekeneamun.
5.17 Kah Naaman n8wau, k8wehquetumaush, sunnummatta woh aninnumauau kittinneum ohkée wunnees8aña8oash mulsog? newutche kittinneum, yeu wutche onk yaan; matta pish mag8 chikohtae mag8ongash asuh sephausuongash en howae pen8e Manitt8, qut webe Jehovah$noh.
5.18 Yeu$ut Jehovah ahquontamauonch kittinneum, nussontimom petutteadche wekit Rimmon na$ut waussum[u]ónat, kah ompatussuk nunnutcheganit, kah nauwaéanish ut wekit Rimmon; nauwaéanish ut wekit Rimmon, Jehovah ahquontamauonch kittinneumoh yeu$ut.
5.19 Kah wuttinuh, monchish wunohteaash, neit monchu pas8che,
5.20 Qut Gehezi wuttinneumoh Elisha Manittowomp, n8wau, kusseh, nussontimom m[o]innumauau Naamanoh yeuh wus-Syrianoh matta neemunnum8unat ut wunnutcheganit ne paudtunk, pomontog Jehovah n8nomatúhkau, kah ne teag neemunumau,
5.21 Neit Gehezi asuhkauau Naamanoh, kah Naaman nauont wutasukauau, n8keu wutch wutchariotumut wunnogskauónat, kah n8wau, wame wunnegen?
5.22 Kah n8wau wame wunnegen: nussontimom nuttann8nuk n8wau, kusseh, kuttumma neesuog wuskenuog nuppeyogquog, wutch Ephraimme wadchuut, wunnaumon[á]uh quoshodtumwaénuog: k8wehquetumoush, nag aninnuma[u] silvere tallent, kah neesinash ô[s]8ogk8unash.
5.23 Kah Naaman n8wau, quenussish, neemunash neesinash tallentsash, kah wutchetimuh, kishpinau nesinash tallentsash ut neese man8taut nashpe neesinash hogk8ongash, kah upponamunash nees8oh wuttinneumit, kah nag ukkinnunumunáoash en anaquashadt.
5.24 Kah paont wonkan8sinut, nash wunnemunumunash wutch wunnutchegan8ôut, kah upponamunash wetuômut, kah moncheáheuh wosketompuh, kah nag moncheog.
5.25 Qut noh petutteau, kah neepau anaquabenit wussontimomoh: kah Elisha wuttinuh, t[ó]h k8mun Gehezi? kah n8wau kittinneum woh toh 8m8.
5.26 Kah wuttinuh, sunnummatta nuttah k8weechóg8, wosketomp quashkit wutch wutchariotumut kenogskunkqunat? sun ahquompi ne ahhut attumunúmuk teaguash, kah attumunumunat hogk8ongash, kah olive chippinneutungash, kah weenominneohtekonash, kah shepsog, kah oxinog, kah wosketompae wuttinneumuneunk?
5.27 Newutche 8chék8onk Naaman, pish kummosogquehtunk, kah en k8skannemun ut micheme? kah noh sohham wutch anaquabenit, kah wutchék8 onatuh k8nit.
6.1 KAH wunnaumonáuh quoshodtumwaenuog unnáog Elishahoh kusseh yeuyeu, ayeuonk uttôh adt weetomunog, wussaume pe[á]sin.
6.2 K8wehquetumauunumun, monchetuh, en Jordan, kah na wutch neemunumontuh nish$noh wosketomp pasuk beam, kah na$ut ayimontuh ayeuonk uttoh woh áyeog, kah namp8ham monchek,
6.3 Kah pasuk n8wau, k8wehquetumauunumun, quenussish, kah weechau kittinneum[o]g, kah namp8ham, nummonchem,
6.4 Neit 8weechauuh: kah paáhettit Jordan, tummehthamwog wuttuhqunash.
6.5 Qut pasuk kôúhtahwhont beamoh, togkunganne uppuhkuk quogkusheau en nippekontu: kah mishont8au kah n8wau, tauw[á]nne nussontimom, newutche nogóhkauúnáh:
6.6 Kah manittowomp n8wau, uttoh ut penusheau? kah ukkuhk8tomáu[o]n ayeuonk: kah tummehtham mehtúk8m, kah ne wuttinnuhkon, kah misséhchuog puhpuhkuhhan.
6.7 Newaj n8wadt, nemunush, kah summagunum wunnutcheg kah wunneemunnumun,
6.8 Neit Syriae ketass8t ayeuuhkonau Israeloh, kah ken8nau wuttinneumoh, n8wau, yeu kah yeu pish n[u]ttuppukkussinumun,
6.9 Kah manittowomp ann8nau en Israelle ketass8tamut n8wau, ôhkon ne ahhu[na]g ayèuonk, newutche na peyoneau wus$Syrianseog.
6.10 Kah Israelle ketass8t, ann8teamo en ayeuonganit, ne manittowomp anomp, kah ne amómomp, kah na wuttit tomheon wuhhogkuh matta pasukqut asuh neesit.
6.11 Newajeh Syriae ketass8t wuttah wuttamohtag, yeu wutch, kah wehkomau wuttinneumoh, kah wuttinuh, sunnummatta woh kukkuhk8tomaiyeum8, howan kenawun wadsuk Israelle ketass8tamwut.
6.12 Kah pasuk8 wuttinneumoh unn8wauh, wanne howan nussontimom ketass8t, qut Elisha quoshodtumwaen, noh apit Israel, unnau Israelle ketass8toh kukkutt8ongash nish nish án8wáanish ut kutappiñeáe chamberut.
6.13 Kah n8wau monchek kah natauwaheuk uttoh ápit, onk woh nutann8team, kah woh neemskauoh; kah unnon n8wan, kusseh appu Dothan.
6.14 Newaj na en ann8nont horsesoh, kah chariotsaash, kah mishe ayeuhteuh: kah peyaog nukkonaeu, kah wéenuhkomwog keitotan.
6.15 Kah wuttinneumoh manittowomp nompoaeu amohkenit, kah sohhog, kusseh ayeuteaog quinnuppekomwog keitotan, naneeswe nashpe horsesog kah chariotsash, kah wuttinneumoh wuttukquoh, touwane nussontimom toh woh kutussenan?
6.16 Kah namp8ham, wabesehkon, newutche nag wetomukqueagig ánue monaog onk noh wetomukquehetticheh,
6.17 Kah Elisha peantam kah n8wau, Jehovah k8wequetumoush wôshinumau wuskesukquash, onk woh naum, kah Jehovah woshinum w[o]skesukquash wuskenùh kah nâau: kah kusseh wadchu wunnumwapineau horsesoh kah n8tae chariotsash, quaquinnuppe Elishaut.
6.18 W8mussinit en wuhhogkat, Elisha peantamauau Jehovahoh, kah n8wau, k8wehquetumoush, togkom pogkenumóonk yeug missinninnúog, kah noh wuttogkomuh pogkenumóonk, neaunak wuttinn8waonk Elisha.
6.19 Kah Elisha nah wuttinuh matta yeu may, asuh matta yeu keitotan, asuhkiek, kah kuppaudtauunumw8 wosketomp noh natinnewhok, qut nah wutuss8unuh en Samaria.
6.20 Kah n$nih, petutteahettit Samaria, Elisha n8wau, Lord wôshwunush wuskesuk88ash yeug wosketompáog, kah Jehovah woshwunum wuskesuk88ash, kah nag naumwog, kah kusseh nag appuog nôeu Samaria.
6.21 Kah Israelle ketass8t unnau Elishahoh, neh nauont, n8sh, sunwoh nuttogkomòog, woh nuttogkomoog?
6.22 Kah namp8ham matta woh kutog[8]móog, sun woh yeuh kuttogkomóog masun[ó]hte[á]aneg nashpe [o]kuttogkodteg, asuh nashpe kutohtom? ponsh petukqunneg kah nippe anaquabhettit, [ó]nk woh meetsuog, kah wutt[u]ttamwog, kah woh auog wussontimom8óut.
6.23 Kah quagwashwéhtam mishe metsuonk, wutche nagoh, kah nag meetsehettit kah wadtattamhettit, ummoncheaheuh, kah auog wussontimom8[ó]ut, neit Syrianse wutchipa[a]m8ongash matta wonk peyaumon8ash ohkeit Israel.
6.24 Kah n$nih, mahche yeu n$nag, Benhadad Syriae ketass8t miyana[v] wame wutayeuwehteomoh, kah kuhkuhqueu, kah wéenuhkomwog Samaria.
6.25 Kah na mo mishe mashagquodt ut Sam[á]ria: kah kusseh, 8wéenu[h]komuneau nô pajeh, asse uppuhkuk shwosuk tahshinchaginneaôadtik silver; kah yaue kabbe chippag wuskuhwhunnan umm8e anôadtik napanna tahshinne[a]i sil[u]er.
6.26 Kah Israelle ketass8t pamwushadt woskeche pummeneutonganit, mittamwussis ummishont8[â]numauoh, n8wau, aninnumah woi nussontimom ketass8t.
6.27 Kah n8wau matta Jehovah aninnumungk8au, uttoh woh kuttin aninnumauunun? wutch ahhut pogkohhamuk, asuh wutch wine$pressut.
6.28 Kah ketass8t wuttinuh, toh kutushpun[à]m? kah noh namp8ham, yeuoh mittamwossis nuttinuk, magish kenaumon onk woh kum8whóun yeu kesukok, kah pish kumm8whómun nunnaumon saup.
6.29 Neit nutchauóhpuhwhómun nunnaumon, k[à]h numm8wh[ô]unn[ó]nup, kah nuttinnop na wonk kesukok, magish kenaumon onk woh kumm8whoun, kah noh adtuhshau wunnaumonuh.
6.30 Kah nnih, ketass8t n8tog ukkutt8ongash mittamwossis, neh nekuhkom wuthogk8unash, kah paumushau pummeneutonganit kah missiñinnuog natauwompuog, kah kusseh man8tiónak ohtau wey[á]usut.
6.31 Neit n8wau, God ne unnèhitch kah wonk m8cheke, uppuhkuk Elisha wunnaumonuh Shaphat appehtunkqut ye[u] kesukok.
6.32 Qut Elisha appu wekit, (kah Eldersog 8weetapemouh,) kah ketass8t ann8nau wosketompuh wutch anaquabit: qut ash ann8naénin noh paonk, unnau Eldersoh, naum8k yeuoh wunnaumónuh nushehteaen, uttoh an ann8tea[m]it amaunumunat nuppuhkuk? n[ó]k peyont ann8naénin, yáu[n]tanum8k, kah menuhkin8k ut ushquont[am]ut: sunnummatta wusseetoe wuto[u]atonkqussuonk wussontimomoh uppisho[u]anit?
6.33 Kah ash pa[m]e nah kéket8hkauont, ann8naénin uppeyaonuh, kah n8wau, kusseh yeu machuk wutch yeum8 Lordut, kah tohwaj woh nano pahtussuonog Lord.
7.1 NEit Elisha n8wau, n8tam8k wuttin[n]8waonk Jehovah yeu wussin J[e]hovah, saup papaume yeu utt8cheyeu8k, nequt quttuhwhosu pa[s]quag n8khik pish un[n]ôadtu pasuk shekle, kah neese quttuhwhosuash barl[i]e pasuk shekle, ut 8squontamut Samaria.
7.2 Neit sontim, noh 8pit ketass8t ompatuss[u]k, namp8hamauau manittowompuh, kah n8wau, kusseh, Jehovah kenogkeneganehteadt ut kesukqut, sun woh yeu n$nih? kah n8wau, kusseh, pish k8ch naum[u]n kuskesukqut, qut matta pish kummeech8un,
7.3 Kah na yóog wutchek8enúog, ahhut petutteamuk squontamut, kah nag, uttúog tohwutch yeu appeog, nô pajeh kenuppenanonut?
7.4 Unn8wáog, nuppetutteamun otanat, neit mashogqueneaonganú8 otanat, kah na pish kuttit nuppunnau, kah yeu ut chequnappeog, wonk nunnupmun; yowutche yeuyeu éhhoh, weech8humontuh Syrianse ayeuhteaog, nag keteaáhikqueog pish kuppomantamumun, kah nag nushikqueog, webe woh kenupmun.
7.5 Kah nampoaeu omohkeog âunat Syrianse tuppuksinn8onganit: kah paáhettit wehqshik Syrianse tuppuksinn8wonganit, kusseh, na matta howan wutappein.
7.6 Newutche Jehovah Syrianse ayeuteaoh n8tamwaheau, chariotse wattauatonkqussuonk, kah horsese wattauatonkqussuonk wadtauatunkqussuongane mishe ayeuteaog: kah uttúog, kusseh, Isr[a]elle ketass8t, ayeuuhkonittue onkquottauau Hittitse ketass8tamwoh, kah Egyptianse ketass8tamwoh, kukquee[n]tonkqunnanónut.
7.7 Newaj neepauwehettit kah wussem8og quenau waompog, kah nukkodtumwog wek8óash, kah wuthorsesumóuh, kah wutassesumóuh, kah tuppuksinnóonk neanágkup, & wussemoog wutch uppomantam8ongan8.
7.8 Kah yeug wadchekqutcheg paahettit wehqshik tuppuksiñ8wonk petutteaog pasuk wetu, kah meetsuog & wuttattamwog, kah na 8tauwuneau silver kah gold, kah hogk8ongash, kah moncheog wuttatahtauuneau, kah wonk peyaog, kah petutteaog onkatog we[tu] kah na wonk 8tauwuneau, kah moncheog kah wuttatahtauuneau.
7.9 Neit uttúog, matta k8neseumun, yeu kesukok wunaunchem8kae kesukod, kah mutchequnapimun, yeu appeog pajeh mohtompa[n]it, ne teagwe wosketuonk, kenuhkekonkumun newutche yeuyeu éhhoh monchetuh, kah unnontuh ketass8t neh wekit.
7.10 Neit peyaog, kah wehkomaog noh n[a]nawehteunk keitotanae squont, kah nag wuttinn[i]neau n8waog nuppeyo[m]unnónu[p] wuttuppukkussinn8wongan8ôut Syriansog, kah kusseh, na mo matta howan wuta[p]pein, [as]uh wosk[e]tomp wadtautaonkqussuōk qut horsesog kishpi[ss]uog, kah assesog kishpissuog, wetuomash [neáuno]gkup.
7.11 Kah wehkomau nanawunnu[m]unu[t]cheh squont, kah nag wu[ss]inneau ketass8t wuttinnomekomukqut.
7.12 Kah ketass8t omohku nukkonaeu, kah unnau wuttinneumoh, yeuyeu kenahtinunúmw8 uttoh Syriansog anhikqueog: nag wahteauog kukkod[t]upumun, newajeh sohhamwehettit wuttuppuksin8onganit, upputtogquenaóont ut ohteuhkonit, n8waog, sohhamwehettit wutch otanat, pish kukketeáe tohqunóunónog, kah pish kuppetutteámun otanat.
7.13 Kah pasuk8h wuttinneumoh namp8ham kah n8wau, newutche nemunáhettich, k8wehquetumoush, napanna tahs8oh horsesoh neh sequnutcheh, n[e]g sequnutcheg ut otanat, (kusseh nag neane wame ummuttaán8ongan8 Israel, neg sequttahwhutcheg, kusseh, nussim, nag neane wame ummuttaán8ongan8 Israelitsog neg mohtuppaécheg) kah ann8teamwuttuh, kah naumuttuh.
7.14 Newaj nemunáhettit nesu8oh chariotse horsesoh, & ketass8t asuhkaue ann8team8 Syriansoh, n8wau, monchek, kah naum8k.
7.15 Kah nah wutasukauóuh en Jordan kah kusseh, wame may numwohteau hogk8ongash kah auwohteaongash, nish Syriansog pagketamwehétticheh, kônupisháhettit,, kah ann8naenúog qushkeog kah wuttinnóneau ketass8tamwoh.
7.16 Kah missinninnuog sohhamwog kah mukk8kinnumwontamwog wek8óash Syriansog: neit nequt quttuhwhosu pasquag n8khik pasuk shekle [ó]adtu, kah neese quttuhwhôsuash barlihash, pasuk shekle òadtuash, neaunak wuttinn8waonk Jehovah.
7.17 Kah ketass8t kehtimau ne sontimoh ne wunnutcheg ompatussik, wunnanawehtinneat squont: kah missinninnuog wuttattaskuhkauóuh ut squont, & nupp8, ne an8wop Manittwomp, noh kodt8hkomp ketass8t paaónont.
7.18 Kah nnih, neane Manittowomp ken8nomp ketass8tamwoh, n8wop, neese quttuhwhosuash barlihash, pasuk shekle, kah nequt quttuhwhosu pasquag n8khik pasuk shekle, [ô]adtu saup, papaume yeu tont, ut Samariae squontamut.
7.19 Kah yeuoh sontim namp8hamauau Manittowompuh, kah n8wau, yeuyeu kusseh, Jehovah kenogkeneganehteadt ut kesukqut, sun ne woh nnih? kah n8wau, kusseh, pish kenaumun wutch kuskesukqut, qut matta pish na kuttit meetsein.
7.20 Kah ne wutushpunan, newutche missinninnùog wutahtaskuhkauóuh ut squontamut, kah nupp8.
8.1 NEit Elisha ken8nau mittamwossissoh, (noh wunnaumonuh nompenumauont uppomantamóonk) n8wau, neepaush, kah monchish ken, kah neg kekit, kah ut kéohteáash uttoh woh adt keohteáyean, newutche Jehovah wehquetum mahshagqunneáonk kah wonk pish nuhkuhkom ut ohkekontu nesausuk tahshe kodtumwáe.
8.2 Kah mittamwossis neepau, kah usseu ne an8wadt Manittowomp, kah weechaau neh wekit, keohteóou ut wutohtuóut Philistiansog nesausuk tahshe kodtumwae.
8.3 Kah nnih, nesausuk tahshe kodtum8 mahtshunk, mittamwossis qushkeu wutch wutohtuout Philistiansog, kah sohham ummauunnitteauónat ketass8toh wutch wek, kah wutch wutohke.
8.4 Kah ketass8t keket8kauau Gehazi wuttinneumoh Manittowomp, n8wau, usse[h] k8wehquetumoush wame mogagish, nish Elisha mahche ussechish.
8.5 Kah nnih, anont ketass8tamwoh pomantamwaheau nupp8e muhhogkuh, kusseh, mittamwossis noh wunnaumonuh keteahomukup, mauunnitteauau ketass8tamwoh, wutche wek, & wutch wutohke, kah Gehazi n8wau, Nussontimom ketass8t, yeuoh mittamwossis kah yeuh wunnaumonuh, neh Elisha keteahompoh.
8.6 Kah ketass8t nat8tomauont mittamwussissoh, noh wuttinnon. Neit ketass8t ukkuhquttumauoh howae aninnohsuénúh, n8wau, nompenumau wame ne wuttaihe, kah wame meechummúonk wutch wutohteakonit nadteuh nôgkodtuk ohke, pajeh yeuyeu.
8.7 Kah Elisha peyau Damaskus, kah Benhadad Syriae ketass8t mahchinau, kah unnon, n8won, Manittowomp peyau,
8.8 Kah ketass8t unnau Hazael, neemunush mag8onk ut kenutcheganit, kah nogkushkau Manittowomp, kah nat8tomau Jehovah noh nashpe, n8wash sun woh nukketeam wutch yeu mahchin[á]onk?
8.9 Neit Hazael monchu wunnogskauónat, kah kenunnum mag8onk ut wunnutcheganit wutch nishnoh wanegik ut Damaskus, ya[u]unchage Camelse weé[enun]ash, kah peyàu, kah neepau anaquabenit, kah n8wau, kenaumon Benhadad ketass8t ut Syria, nutann8nuk en kuhhogkat, n8wau, sun woh nukketeam wutch yeu unninneá[o]nk.
8.10 Kah Elisha wuttinnuh, monchish, us, wunnamuhkut woh kukketeam: qut Jehovah nunnahtinuk noh pish wunnamuhkut nupp8.
8.11 Kah menuhkodtauwompu, nô pajeh wutákodchinat: kah Manittowomp mau.
8.12 Kah Hazael n8wau, tohwutch maùk nussontimom? kah namp8ham, newutche n8wahteoh ne machuk pish anheadt wunnaumonuh Israel, ummenuhkonogg88ash pish kutchikohsumũash, 8skeneum8uh pish kenush[ô]og nashpe togkodteg, kah pish kuppapashkontupoh wunneechan8oh, kah pish kukkodsumau wompequae ummittamwuss8oh.
8.13 Kah Hazael n8wau, teag, kittinneum [a]num, yeu woh wutussenat mohsag? kah Elisha namp8ham, Lord nunnahtinuk ken pish kukketass8tam8 ut Syria.
8.14 Neit ama[i] wutch Elisha, kah peyaonau wussontimomoh, noh anukqut, toh kittinuk Elisha? kah namp8ham, nuttinuk ken woh wunnamuhkut kukketeam.
8.15 Kah nnih mohtompog, nemunum kuhpogkônagk, kah ukquogkinnumun nippekontu, kah wussepakenumun ut wuskesukqut, newaj nuppuk, kah Hazael wunnompe ketass8tamómuh.
8.16 Kah napanna wutteashe kodtumómut Joram wunnaumonuh Ahab, ketass8t ut Israel, Jehoshaphat neit kohtass8tam8it ut Judah, Jehoram wunnaumonuh Jehoshaphat ketass8t ut Judah, n8che ketass8tam88.
8.17 Shwinchage kah neeswe kodtumwohkom n8che ketass8tam8it, kah shwosuk tahshe kodtumwae ketass8tam88 ut Jerusalem.
8.18 Kah pomushau ummayeuóut Israelle ketass8tamwog, ne [á]seip wek Ahab, newutche wuttaunoh Ahab 8mittamwossissinneuh, kah matchesut ut anaquabit Jehovah.
8.19 Qut onch matta paguanóou Jehovah Judahoh, wutche Davidoh wuttinneumoh, neane quoshomomp nagwutteae wuttinnumauonat wequai, kah en wunneechanit.
8.20 Ut ukkesukodtumut Edom amai wutch agwe wunnutcheganit Judah, kah ketass8tamwuhkóog nehenwonche.
8.21 Neit Joram qushkodteau en Zair, kah wame weechóg chariotsash, kah neepau nukoñae, kah togkomau Edomitsoh, neh weenekunkqutcheh, kah chariotse mugquompaog, kah missinninnúog spuhh8wáog wekuóut.
8.22 Qut onch Edom amaeu wutch agwe wunnutcheganit Judah pajeh yeu kesukok, neit Libna amaeu ne nan ahquompag.
8.23 Kah onkatogish wutusseongash Joram, kah wame ne ásit, sunnummatta wussukwhosinash Judae ketass8tamwog ummehquontamóe wussukwhosuongan8óut?
8.24 Kah Joram wesoquom8mau 8shoh, kah posekinau weeche 8shit ut wutotonat David, kah Ahaziah wunnaumonuh wunnompe ketass8tam8mukquoh.
8.25 Nabo neese kodtum8mut Joram wunnaumonuh Ahab Israelle ketass8t, Ahaziah wunnaumonuh Jehoram Judae ketass8t n8che ketass8tam88.
8.26 Ahaziah nesnehchage kah neese kodtumwohkom n8che ketass8tam8it, kah noh k[e]tass8tam88 nequt kodtumwae ut Jerusalem, kah ohkasoh ussowesuoh Athaliah, wuttaunoh Omri Israelle ketass8t.
8.27 Kah pomushau ummayut wek Ahab, kah matchesu ut anaquabit Jehovah, neane wek Ahab, newutche neh wessenumukqutcheh wek Ahab.
8.28 Kah weechaau Joramoh wunnaumonuh Ahab ayeuuhkononat Hazael ketass8t ut Syria, ut Ramoth$Gilead; kah Syriansog n8chumwehtahwhaog Joram.
8.29 Kah ketass8t Joram qushkeu neetskesinneat ut Jezreel, wutch n8chumwetáhwhuttuwongash, nish Syriansog anheáhettiche ut Ramah; ayeuuhkononat Hazaeloh Syriae ketass8toh, kah Ahaziah wunnaumonuh Jehoram Judae ketass8t, w8ms8 wunnáuónat Joramoh wunnaumonuh Ahab ut Jezreel, newutche mahchinau.
9.1 KAh Elisha quoshodtumwaen, wehkomau pasuk8h wuñaumonáuh quoshodtumwaenúog, kah wuttinuh, puttukquobisish ut kusseganit, kah yeu neemunush wisquie pummee ut kenutcheganit, kah aush Ramoth$Gilead.
9.2 Kah na peyôan, naut natinneáh Jehu wunnaumonuh Jehoshaphat, wunnaumonuh Nimshi, kah pettutteash, & omohkeah wutch kenugke wematut, kah uss8wun kemu chamberut.
9.3 Neit neemunush wisquie pumme, kah sokenush uppuhkukqut, k[à]h n8wash, yeu wussin Jehovah, kusses[e]qunush kukketass8tam8uneat ut Israel, neit wohshitanush, kah wussemwush, kah ahque na apsh.
9.4 Neit wusken, wuskenúe quoshodtumwaen, au Ramoth$Gilead.
9.5 Kah paont, kusseh, ayeuteae ummugquompaog nummatappuog, kah n8wau, kuppaudaunchem8kaush woi mugquomp, kah Jehu n8wau, howan nenawun wame? kah n8wau, ken woi mugquomp.
9.6 Kah neepau petutteu wetuômut[-], kah sussokenumauoh pumme uppuhkukqut, kah wuttinuh, yeu wussin Jehovah um-Manitt8moh Israel, kussesequnush kukketass8tam8uneat ummissinninneumoh Jehovah, ut Israel.
9.7 Kah pish kuttogkodtam wek Ahab kussontimom, onk woh nutann8tontam 8sqheongan8 nuttinneumog [q]oshodtumeaenúog, kah 8sqheongan8 wame wuttinneumoh Jeho[u]ah, ut wunnutcheganit Jezebel.
9.8 Newutche mamusse wek Ahab pish paguaneum8, kah nuttummetah wutch Ahabut noh sagkétog pummeneutunk kah noh kobhausit, kah sequnit ut Israel.
9.9 Kah nuttatuppehteoh wek Ahab wekut Jeroboam wunnaumonuh Nebat, kah netatuppe wekit Baasha unnaumonuh Ahij[a]h.
9.10 Kah anumwog pish m8hwh[ao]g Jezebeloh, ut wutchipiyeumut Jezreel; kah matta pish howane posekinuk8. Kah woshittanum squont kah wusseem8.
9.11 Neit Jehu sohham, en wuttinneumoh wussontimomoh, kah pasuk wuttinuh, wame wunnegen? toh waj yeuoh kogke[i]shke[n] peyaonukqueân, kah nah wuttinuh, k8waheomw8 wosketomp, kah ukkeket8káonk.
9.12 Kah n8waog, pann8waonk, yeuye ussinan, kah n8wau, yeu kah yeu nuttugqun, ye[u] wussin Jehovah, kusseseq[u]nush kukketass8tam8uneat ut Israel.
9.13 Kah nag kenuppe usseog, kah nemunum nishnoh wosketomp wuthogk8onk, & agwe ponamw[o]g ut woskeche stairsut. kah nag, puhpequohtoog nashpe monopuhpequana[sh], n8waog, Jehu ketass8tam88.
9.14 Neit Jehu wunnaumonuh Jehoshaphat wunnaumonuh Nimshi, ayeuúhkonittue wunnompewussu Joramut, (kah Joram wadchunum Ramoth$Gilead, nagum, kah wame Israel, newutche Hazael Syrie ketass8t.
9.15 Qut ketass8t Joram qushkeu, wunneetske[n]nneat ut Jezreel, wutch n8chumwetahwhuttuongash nish Syriansog anheáhetticheh, ayeuuhkono[n]t Hazael Syriae ketass8t) kah Jehu n8wau, ne unnantamog neit howan sohhogkitch, asuh pohquohhogkitch wutch otanat, monchenat unnonat ut Jezreel.
9.16 Neit nayeumuk chariot, kah au Jezreel, (newutche Joram na wussepsinin) kah Ahaziah Judae ketass8t w8mseup nauonat Joram.
9.17 Kah na wuñepauun askuhwhosuenin ut Jezrelle wonkon8sinut, kah naau Jehu wutchippánumoh, paont, kah n8wau, nunnau chippan8og, kah Joram n8wau, nemun8k h[ò]rsesoh na8mukquit, kah ann8nog nag noggushkauónat, kah n8waj, sun wunoht[é]aongannu8?
9.18 Neit pasuk horsesoh na8mukquit, wunnogskauonat, kah n8wau yeu wussin ketass8t, sun wunohteaonganú8? kah Jehu n8wau, tohwutch weogkehteauan wunohteaonk? quinnupish en nuppishquanit, Kah askuhwheteaenin wuttinnon, n8wau, ann8naenin nah uppeyaónuh, qut matta wonk peyauou.
9.19 Neit nahohtoeu wonk ann8team8 horsesut, noh nah páônont, kah n8wau, yeu wussin ketass8t, sun wunohteaonganú8? kah Jehu namp8ham, tohwaj weogkehteauan wunohteaonk quinnupish en nuppishqua[n]it.
9.20 Kah askuhwheteaen wuttinnon n8wau, nah uppeyaonuh kah matta wonk peyau, kah uppomushaongan8 onatuh uppomushaonk Jehu wunnaumonuh Nimshi, newutche kogkeâe pomushau.
9.21 Kah Joram n8wau, nanashwek, káh chariot quaquashwunnumun, kah Joram Israelle ketass8t, kah Ahaziah Judae ketass8t sohhamwog naneeswe ut wut-chariottumóut kah ayeuuhkônittue sohwohtauaog Jehuoh, kah na wuttit nogkishkauon ut wutchippiyeumut Naboth wut$Jezrelit,
9.22 Kah n$nih, Joram nauont Jehuoh, n8wau, sun wunohteaonganú8 Jehu? kah namp8ham teagwe wunnohteaonk, nisohke wunnanwun8dsquauosuongash kohkasoh Jesabel, kah uppauwomoh monahettit?
9.23 Kah Joram quinuppenum wunnutcheg kah wusseem8, kah unnau Ahaziahoh, yeu wunnompuwussuonganú8 woi Ahaziah,
9.24 Kah Jehu wuttonkenau ahtomp[o]h nashpe mamusse ummenuhkesuonk, kah muswau Joramoh, na nashaue ukkenauwameonganit, kah kôuhquodt sohham8m8 en wuttahhut, kah penushau ut chariotut.
9.25 Neit unnau Bidkaroh ummugquompomoh tashinok, kah unnohteagk ut wutchippiyeume ohteakonit Naboth wut-Jezrelit, newutche mehquontash, ken kah nen asuhkaue na8mitteáog 8shoh Ahab, Jehovah upponamauon yeu 8weanun:
9.26 Wunnamuhkut nauomp wunonkou, 8sqheonk Naboth, kah wunnaumonuh 8sqheongan8 n8wop Jehovah, kah kutonkquatoush yeu ut ayeuonganit, n8wau Jehovah, newutche yeuyeu neemunok, kah unnohko[u]8k en ne ohteahkonit neaunak wuttinn8waonk Jehovah.
9.27 Qut Ahaziah Judae ketass8t yeu nag*, wussem8 en nogque mayut tanohketeaongane wetuomut: kah Jehu wutasukauoh, kah n8wau, noh wonk togkom8k ut chariotut, kah wutussenau, ahhut kuhkuhquemuk Gur, ne kishke Ibleam; kah spuhh8au Megiddo, kah na wuttit nuppun.
9.28 Kah wuttinneumoh ukkinukquoh ut chariotut, en Jerusalem kah upposekinóuh 8weenohket weeche 8shoh ut wutotanat David.
9.29 Kah nabo nequt kodtum8mut Joram wunnaumonuh Ahab, Ahaziah n8che ketass8tam88 ut Judah.
9.30 Kah Jehu paont Jezreel, Jezebel wunn8tamun, kah noh ánoggu, kah wunassuhquábesu, kah natauwompu wutch kenogkenaganit.
9.31 Kah Jehu petutteadt squontamut, n8wau, sun Zimre wunohteau noh nashont wussontimomoh:
9.32 Kah tahshinum wuskesuk ut kenogkeneganit, kah n8wau, howan weech8humit, howan? kah na 8ch sohwhadtauwompinneau neesuoh asuh nishuog euneuchesog.
9.33 Kah n8wau, n8konteagk, neit wunn8kuhkonáuh, kah nawhutch 8squeheonk seáhsheau sussupponkomuk, kah ut horsesut, sógwuhkáuont ut agwe wusseetut.
9.34 Kah petutteadt, meetsu kah wuttattam, kah n8wau, yeuyeu nók yeuoh matánumôe mittamwossis, kah posekin8k: newutche noh ketass8t wuttaunoh,
9.35 Kah moncheog posékinónat, qut wanne teag wonk wunnampteauóuh, webe wuskonontup, kah wusseetash, kah wunnutchegash.
9.36 Newaj wonk peyahettit, kah wuttinnóneau: kah n8wau, yeu wuttinn8waonk Jehovah, ne an8wadt nashpe wuttinneumoh Elijaoh, wut-Tishbite n8wau, ut wutchippiyeumut Jezreel, anumwog pish meechwog 8weyaus Jezebel.
9.37 Kah wuhhogkuh Jezebel pish ogqueneunkquodt m8iit ut woskeche ohteuhkonit, ut wutchippiyeumut Jezreel, onk woh mat n8wau8og yeuoh Jezebel.
10.1 KAh Ahab nesausuk tahshinchag tahs88oh wunnaumonuh ut Samaria: kah Jehu wusṣukhum wusṣukwhongash, kah wunnegonshhuonash en Samaria, en Jezreelle nánawunnuáenuut, en Eldersut, kah en nag nanawunoncheg wuñeechánoh Ahab; n8wau,
10.2 Yeuyeu quenau yeu wussukwhonk peyaonukqueóg, wunnaumonuh kussontimomou k8wetomukqunnaóont, kah k8charitsumimw8, kah horsesog, kah wonk wonkkôn8sine keitotan, kah kenauwameongash.
10.3 Pepen8k wanegit kah tapeneunkqussit wutch kussontimóm8 wunnaumonat, kah appehúk wutappuonganit 8shoh, kah ayeukontamwansh8k kussontimóm8 wekit.
10.4 Qut nag mishe wabesuog kah n8waog, kusseh, nees8oh ketass8tamwoh, n8nanum8oh neepauin anaquabit: uttoh koh woh neepauinnean?
10.5 Kah noh nanawunuk wetu, kah noh nanawunuk keitotan, kah wonk Eldersog, kah neg nanawunoncheg, nag an8team8og en Jehu, n8waog, nenawun kittinneumog, kah nutussemun wame ne áseeog, matta nutayeu[u]mun howae ketass8t, ussish nean wunnegik ut kuskesukqut.
10.6 Neit nahohtôeu wonk 8sukkuhhumâuuh, n8wau, nen weech8huméóg, kah n8swetam[o]g n8wadtautaonkqussuonk, neemunok uppuhkuk8uh wosk[e]tompaog, kussontimómw8 wunnaumonuh, kah peyaònek ut Jezreel, saup yeu to[n]t (kah ketass8t wunnaumonuh nesausuk adtahshinchagkusséhettit, wehtomáog kéhche missinninnúh ne otánat, neg nanawunoncheg)
10.7 Kah n$nih, wussukwhonk páuhónukquéhettit, nemunáog ketass8t wunnaumonuh, kah nushaog nesausuk tahshinchagkodtuh wosketompuh, kah ponamwog uppuhkukquash man8taut, kah wunnegonshhuonáoash en Jezreel.
10.8 Kah uppeyon ann8naen, kah wuttiñon, n8wau, nag paudtoog uppuhkuk88ash ketass8t wunnaumonuh, kah n8wau, neese wunnumwonkquttau8k ahhut petutteamuk sqontamut, nô paje[k] mohtompanit.
10.9 Kah n$nih, mohtompog sohham, kah neepau, k[â]h unnau wáme missinninnúh, kussampweusseaeneumw8: kusseh, nutayeuuhkonittue wunnombeukon nussontimom, kah nunnush, qut hówan wame yeuh wu[u]nushah?
10.10 Eyeu wahteau8k, matta pish teag penushan8 en ohkekontu, wutch wuttinn8waonk Jehovah, ne Jehovah an8wop papaume wek A[b]ab, newutche wutussen nean8wop nashpe wuttinneumoh Elijahoh.
10.11 Neit Jehu nushau wame neh asquttahwhutcheh wutch wekit Ahab ut Jezreel, kah wame ummogosketompomuh kah anonkumoncheh, kah wussephausuéneumoh, nô pajeh wanne howane wutusquttahwhonat.
10.12 Kah neepau, kah monchu, kah peyau Samaria: kah apit m8sôsue wetuómut ut mayut.
10.13 Jehu nogkushkauau weematoh Ahaziah Judae ketass8t, kah n8wau, howanig kenaau? k[á]h nag namp8hamwog, nenawun wematoh Ahaziah, kah n8w8mussimun wonkumonat ketass8t wunnaumonuh, kah wunneechanoh sonksq.
10.14 Kah n8wau, keteáe, nemun8k, kah nah wunneemunóuh keteáe, kah wunnushóuh, ut m8sum8áe weetuome pasohtheganit, yauunchagkussuoh kah neesuoh wosketompuh: kah wanne howane sequttahwóou.
10.15 Kah ná waj amait nameheau Jonadaboh wunnaumonuh Rechaboh, wunnogskunkqunat: kah 8wonkumoh, kah wuttinuh, kuttah sampwi, neane nuttah weet[ó]aog kuttah, kah Jonadab namp8ham, nux: n$nag, aninnumah kenutcheg, kah wutti[n]ñumauoh wunnutcheg, kah ukkuhkukqunuh en wutchariottumut.
10.16 Kah n8wau weechaeh kah naish nus-zealum wutch Jehovah: neit wunnaiyeumheuh ut wut-chariottumut.
10.17 Kah paont Samaria, nushau wame neh asque[k]táwhutche ut Ahabut, ut Samaria, nô pajeh uppaguanónat, neaunak wuttinn8waonk Jehovah, ne anomp Elijahoh.
10.18 Kah Jehu miyanau wame missinninnúh, kah nah wuttinuh, Ahab ogguhse wowussumap Baal, Jehu pish um̃8cheke wowussumuh.
10.19 Newutche yeuyeu, wehquetumiék wame ukquoshodtumwaéneumoh Baal, kah wame wuttinn[eu]moh, kah wame wussephausuéneumoh, a[hqu]e howan quenauwusitch, newutche nen nummishe sephamau Baal, howan quenauwussit, matta pish po[m]antam8, qut Jehu wunnompuwusuwáe ussen, onk woh uppaguano[u]at wâussumoncheg Baaloh.
10.20 Kah Jehu n8wau, wahteauwahuak m8ishe moeonk wutch Baal, kah nag wahteauwáhuwaog.
10.21 Kah Jehu ann8team8 panuppe wame Israelut, kah wame waussumoncheg Baaloh peyaog, newajeh matta howan quenauussek, noh matta paunk: kah petutteaog wekit Baal; kah wek Baal numwapin papakodcheh.
10.22 Kah unnau neh nanawunumunutche, auwohteáe komuk, p[à]dtaush hogk8ongash wutch wame neg waussumoncheg Baaloh, kah nah uppaudtauoh hogk8ongash.
10.23 Kah Jehu, kah Jonadab wunnaumonuh Rechab petutteaog wekit Baal, kah unnau waussumonchég Baaloh, natinneohteag, & natauómpam8k uttoh en yeu kuttit wetómukqunnea[u] howae wuttinneumoh Jehovah qut webe waussumoncheg Baaloh,
10.24 Kah petutteahettit magunat sephausuongash, kah chikotae mag8ongash; Jehu kéhtimau shwosuk tahshinchagkodtoh wosketompuh, ut poquadchit, kah n8wau, wosketompaog neg paudtauunágeg ut kenutchegan8óut, pasuk pohquohhuk, noh moncheáheont, upp[om]anatamóonk pish nompeyeu8 uppomantamóonk.
10.25 Kah n$niyeup, quenau mahche sephausit chikohtae sephausuongash, Jehu unnau wadchanuwaénuh, kah ummugquompuh, petutteagk, nush8k, howan sohhogkitch, kah wuttogkomóuh en kenag togkodtog, kah wadchanuaenúog, kah mugquompaog wussohwhôkon[á]uh, kah petut[t]eaog keitotanat ut wekit Baal.
10.26 Kah sohh8wunáog wuttinneukontongoh Baal, wutch wekit Baal, kah wutchikwosóuh:
10.27 Kah n8konteáog wuttinneukontungoh Baal, kah sohquehtahamwog wek Baal, kah umm8[e]komukquhkoneau paj[e]h yeu kesukok.
10.28 Yeu wuttin Jehu ushkoméheon Baaloh wutch Israelut.
10.29 Qut ummatcheseongash Jeroboam wunnaumonuh Nebat, noh matcheseáheont Israeloh, Jehu matta na 8ch amaèin, golde calfsog neg apitcheg Bethel kah Dan.
10.30 Kah Jehovah unnau Jehuoh, newutche k8nesem, ussenat ne sampwag ut nuksesukqut kah kuttinteóh wek Ahab, neaunak wame ut nuttahut, keneechanog ut yaue pometuonganit, pish appuog wutappuonganit Israel.
10.31 Qut Jehu matta nunnukqussu pomshonat wuttinnaumatuonganit Jehovah um-Manitt8moh Israel, nashpe ma[mu]sse wuttah, newutche matta amáeu wut[ch] ummatcheseongash Jeroboam, noh matcheseaheont Israeloh.
10.32 Yeush kesukodtash Jehovah n8che tióhquswau Israeloh: kah Hazael nah wuttogkomuh, ut wame sussippoiyeumut Israel:
10.33 Wutch Jordan wutcheksuiyeu, wame Gileade óhke, Gaditsog, kah Reubenitsog, kah Manassitsog, wutch Aroer, (new kishke Arnone sepuut) Gilead kah Bashan.
10.34 Kah onkatogish wutusseongash Jehu, kah wame ne asit, kah wame ne ummenuhkesuonk, sunnummatta wussukwhos[i]ónash ut Israelle ketass8tamwog ummehquontamóe wussukwhongan8óut?
10.35 Kah Jehu weesogquom8mau 8shoh, kah upposekinóuh ut Samaria, kah Jehoahaz wunnaumonuh wunnompe ketass8tamomuh.
10.36 Kah nisahke Jehu ketass8tam8it ut Israel, ut Samaria, nesnechage kah shwosuk tahshe kodtumwae.
11.1 KAh Athalia ohkasoh Ahaziah, nag* wunnaumonuh nupp8oh, neepau, kah paguanau wame ketass8tamóe wuskannem.
11.2 Qut Jehosheba, wuttaunoh ketass8t Joram, wetompasu Ahaziah, kah ukkomm8tinuh wutch kenugke ketass8t wunnaumonáhtu neh nashómukeh: kah wutattashóuh, nagum, kah nanukkéhukqutcheh, ut appinneáe chamberut, wutch Athaliahut, newaj matta nushómuk.
11.3 Kah noh 8weetomuh, attáhshau ut wekit Jehovah nequtta tahshe kodtumwae: kah Athaliah ketass8tam88 ne ut ohkeit.
11.4 Kah nesausuk adtahshe kodtum8uk, Jehoiada ann8hteam8, kah neemskauau, nequt pasuk8e nanawunnuaenúunitcheh, kah weeche mugquompuh, kah wadchánuaénúh, kah uppaudtauónuh ut wekit Jehovah, kah nah 8n8wonáuh, kah nah wutchadchekéimuh ut wekit Jehovah, kah nah wunnahtinuh ketass8t wunnaumonuh.
11.5 Kah nah wutann8nuh n8wau, yeu teag ne woh aséog, nashwe chippisseógish petutteáog Sabbath$daye, pish nanawunukeg askuhwheteáonk ut ketass8t wekit.
11.6 Kah nashwe chippissitcheg pish appuog ut Surre squontamut, kah nashwe chippissitcheg, ut squontamut, uppisquan8óut wadchanuwaenúog: ne pish kittinne wadchanumuneau weetuómue âskuhwheteaonk, matta s8kepinnónat.
11.7 Kah neesechippeogish kenaau wame sohhamógish Sabbathut, nag pish nanawehteaog askuhwheteaonk ut wekit Jehovah, waéene ketass8tamwut.
11.8 Kah pish k8wéenuhkau8mw8 ketass8t, nish$noh wosketomp wuttogkodt[e]g ut wunnutcheganit, kah noh petutteadt en anóme pumigkompoonganit nushinach: kah kenaau wetom8k ketass8t nean wohhog, kah nean petutteadt.
11.9 Kah nequt pasuk8e mugquompaog usseog neaunak wame nish Jehoiada anan8teamupash, kah nag nemunáog nish$noh wosketomp wuttinneumoh, neh petutteanutcheh Sabbath$dayeu, weeche nag sohhogig Sabbath$daye, kah nag peyaonáog Jehoiadahuh sephausuénuh.
11.10 Kah sephausuen aninnumauau nequt pasuk8e ummugquompuh, ukqunnuhtukquash wutokqunegash ketass8t David, nish ohtagish temple.
11.11 Kah wadchannaenúog, wé[e]nekkompauwéhtauaog ketass8toh, nish$n[o]h wosketomp wuttogkodteg ut wunnutcheganit, wutch unninuhkounne naiyag temple, wehque menadcheeniyeu naiyag temple kishke Altar kah temple.
11.12 Kah sohh8wunau ketass8t wunnaumonuh, kah upponamauoh chehtuhquab, kah wauwáonk, kah ketass8tamwuhkonuh, kah wussussequnuh, kah pohponkinitchohh8wog, kah n8waog, God wadchanonch ketass8tamwoh.
11.13 Kah Athaliah n8tog 8wadtauatonkqussuongan8 wadchanuaénuog kah missinninnúog peyaoneau missinninnúh ut wut-templeumut Jehovah.
11.14 Kah natauwompit kah kusseh, ketass8t kechekompau neepatuhquonk, neohenagkup, kah sontimóog, kah monopuhpeguaenuog kishke ketass8tamut, kah wame ohkée missinninnuog wekontamwog kah puhpequohtóog monopuhpeguash: kah Athaliah neh$nekikom wuthogk8unash, kah mishont8wau, wunnombeukuhteaouk, wunnombeukuhteaonk.
11.15 Qut Jehoiada sephausuen, ann8nau nequt pasuk8 mugquompoh, ayeuhteae aninnohsuénuh, kah nah wuttinuh sohh8wun8k poquodche ussukkompauonganit, kah noh asukauont nush8k nashpe togkodteg, newutche sephausuen án8wop, ahque nushinach ut wekit Jehovah.
11.16 Kah wuttohqunóuh, kah au ne mayut, horsesog ahhut peáhettit ketass8t wekit, kah na$ut nushon.
11.17 Kah Jeoiada wunn8wau ut nashauwe Lordut, kah ketass8tamut, kah missinninnuh, nag woh Jehovah 8missinninneumuneat: kah wonk nashaue ketass8t & missinninúog.
11.18 Kah wame ohkee missinninnuog petutteáog wekit Baal, kah wussukquttahhamuneau, wutaltarumash, kah wuttinneukontunkoh, uppannuppe sukquehthamuneau, kah nag nushaog Mattan wussephausuéneumoh Baal, ut anaquohtag altarash: kah sephausuen kehtimau aninnohsuénuh, ut weekit Lord.
11.19 Kah nemunau nequt pasuk8e nanawunnuaénuh, kah ummugquompuh, kah wadchanuaénuh, kah wame ohkée missinninnuh, kah w8msuunaog ketass8toh wutch wekit Jehovah, kah peyaog wadchanuwae squontamwe mayut, en ketass8t wekit, kah quenappu wutappuong[á]n8out ketass8tamwog.
11.20 Kah wame ohkée missinninuog wekontamwog, kah keitotan manunohteau, kah nushaog Athaliahoh nashpe togkodteg kishke ketass8t wekit.
11.21 Joash nesausuk tahshe kodtamwohkomup n8che ketass8tam8it.
12.1 WUnnesausuk tahshe kodtum8mut Jehu, Joash n8che ketass8tam88, & yauunchage kodtumwae ketass8tam88 ut Jerusalem, kah ohkasoh ussowesuoh Zibiah wutch Beersheba.
12.2 Kah Jehoash ussu ne sampwag ut anaquabit Jehovah nisahkepomontog, uttoh adt Jehoiada sephausuen kuhk8tomauomp.
12.3 Qut qunuhqui ayeuongash matta amaunum8unash, missinninnúog ashpumme sephausuog, kah chikkohsumwog weetemungquok ut qunnuhqui ayeuonganehtu.
12.4 Kah Jehoash unnau sephausuenúh, wame teaguash, wutch wunneetupanatamwe maumachiit, nish padtomukish Jehovah wekit, wutteaguash nish$noh pasuk noh agkemut, wutteaguash nish$noh wann8huk, kah wame teaguash, paóm8ugish wuttahhut paudtauunat wekit Jehovah.
12.5 Sephausu[e]nuog nish neemunnumhettich, nish$noh wosketomp wutch weetompaut, kah onchteau8m8utch tattauwagish ut wetuómut, uttoh adt namehteómuk touwi.
12.6 Qut n$niyeup, ut neesnechage kah nishwe kodtum8mut ketass8t Jehoash, sephausuenuog asquam onchitteau8og nish tadtauagish ut wetuómut.
12.7 Neit ketass8t Jehoash wehkomau Jehoiadahoh sephausuen, kah sephausuenúh, kah nah wuttinuh, tohwutch mat onchehteau8óg tadtauwutchaagish wetuómut? newutche ne tahshe attumunumók wutteaug8oash ketompaóog, qut ôadtéhteagk wutch tadtauwutcháage w[u]tuómut.
12.8 Kah sephausuenúog weetuodtuog, netahshe attumunúmauónat wutteag8oash missinninnúog, kah matta wunnehteau8unat tadtauutcháagish ut wetuómut.
12.9 Qut Jehoiada sephausuen nemunau chestoh, kah pukqussum onkqussohhou kah upponamun kishke altarut aninnohkôunneiyeu, ahhut petutteamuk wekit Lord, kah sephausuenúog neg nannauussquontamácheg ne ponamuneau wame teaguash, nish paudtomukish wekit Jehovah.
12.10 Kah n$niyeup, namohettit monatash teaguash ut chestut, ketass8t 8suhkuhwh[ó]suaéneumoh, kah negonne sephausuen kuhkuhqueog, kah upponamunáoash, kah ogketamwog teaguash nish maskomukish ut wekit Jehovah.
12.11 Kah mohtogketamwéhettit teaguash, wuttinnumauunáoash wunnutchegan8óut neg asecheg anakausuonk, neg nanawunukeg wek Jehovah, kah wussohh8wuttauóneau Carpentersoh kah weekéhteaénúh, neg anakausitcheg ut wekit Jehovah.
12.12 Kah Masonoh, kah wá[n]tahhogeg qussukquanash, kah adtôónat timber, kah wunnehthamwe qussukquanash, onchteauunat tadtautchá[o]gish ut wekit Jehovah, kah wame nish sohham8m8ugish wutch wetu oncheteáuunat.
12.13 Qut matta kesteau8un wutch wek Jehovah silvere bowlsash, snuffersash, wunnonganash, monopuhpequonash, ne teague golde wishquash, asuh silvere wishquash, nashpe teagua[s]h nish paudtomukish wekit Jehovah.
12.14 Qut nish wuttinnumaúonáoash anakausuenúh, kah nish nashpe oncheteáuog wek Jehovah.
12.15 Nano, matta wunnompagu[n]umauo8og wosketompuh neh wunnutchegan8óut ponamwehettiche teagua[hs], ôadtuhkauónat anakausuenúog, newu[t]che nag pabuhtanumwe usséog.
12.16 Panneseáe teaguash, kah matcheseae teaguash, matta paudtau8unash wekit Jehovah: wutchiyeumoe sephausuenutu.
12.17 Neit Hazael Syriae ketass8t kuhkuhqueu, kah ayeuuhkontam Gath, kah wussohkomun: kah Hazel unnukquaeu ônat Jerusalem.
12.18 Kah Jehoash Judae ketass8t neemunum wame waneetupanatamweyeu8gish, nish Jehosophat kah Jehoram, kah Ahaziah 8shoh, Judae ketass8toh wunneetupanatamwahteunkish, kah nehenwonche 8neetupanatamwéayeumash, kah wame gold nish namteómukish ut nompok8unuhtú, ut wekit Jehovah, kah ut ketass8t wekit, kah wunnegonshhuónash en Hazaelut Syriae ketass8tut, kah monchu wutch Jerusalem.
12.19 Kah onkatoganash wutusseongash Jehoash, kah wame nish asechish, sunnummatta wussukwh[ó]sin8ash ut Judae ketass8tamwog ummequontam8ongane wussukwhosuongan8óut?
12.20 Kah wuttinneumoh neepóoh, kah wunnombekohteaog, kah nushaog Jehoashoh, ut Millo wekit, ne adt womusimuk Silla.
12.21 Newutche Jozachar wunnaumonuh Shimeath, kah Jehozabad wunnaumonuh Shomer, wuttinneumoh, wuttogkomóuh, kah nupp8, kah upposekinouh weeche 8shoh, ut keitotanat David, kah Amaziah wunnaumonuh wunnompass8tammom8h.
13.1 WUnnesnechage kah nishwe kodtum8mit Joash wunnaumonuh Ahaziah Judae ketass8t, Jehoahaz wunnaumonuh Jehu, n8che ketass8tam88 ut Israel ut S[á]maria, nabonesausuk tahshe kodtumwae.
13.2 Kah ussu ne machuk ut anaquabit Jehovah kah asuhkom ummatcheseongash Jeroboam wunnaumonuh Nebat, noh matcheseáheont Israeloh, matta wunnukkodtum8u[n]ash.
13.3 Kah ummusquantam8onk Jehovah ayeuuhkonittue nashqunau ut Israeloh, kah n[o]h upp[o]nuh wunnutcheganit Hazael Syriae ketass8t, kah ut wunnutcheganit Benhadad wunnaumonuh Hazael, nisohkepomontamwehettit.
13.4 Kah Jehoahaz nanompassumau Jehovah, kah Jeho[u]ah wunn8tauoh: newutche naum sunukkuhwhaonk Israel, newutch Syriae ketass8t wussunukkohhumun
13.5 (Kah Jehovah aninnumauau Israeloh, pohquohwussuéninnúh, newaj sohhamwehettit wutch agwe wunnutchegan8óut Syriansog: kah wunnaumonuh Israel ayeuog wetuomehtu neane negonaunagkup.
13.6 Qut matta nukkodtumòog ummatcheseongash Jeroboam wek, noh matcheseáheont Israeloh, ne uppomushon, kah na ohteau kuhpiyeuash wonk ut Samaria.)
13.7 Kah matta sequnnumauóou missinninnúh Jehoahazoh, qut napanna tahshinchagkod horsesog na8mukqutcheg, kah piogquodtash chariotsash, kah piogque muttannonganog kussuog ohkeishácheg: newutche Syriae ketass8t uppapaguanópuh, kah uppapuppissiyeuhkonápoh nashpe poggohhamóonk.
13.8 Kah onkatogish wutusseongash Jehoahaz, kah wame nish asecheh, kah ummenuhkesuonk, sunnummattá wussukwhosin8ash ut Israelle ketass8tamwog ummehquantamoe wussukwhosuongan8óut.
13.9 Kah Jehoahaz weesequom8mau 8shoh, kah upposekinóuh ut Samaria, kah Joashoh wunnaumonuh wunnompass8tamómukquoh.
13.10 Shwinchag kah nesausuk tahshe ukkodtum8nout Joash Judae ketass8t, Jehoash wunnaumonuh Jehoahaz n8che ketass8tam88 ut Israel ut Samaria, nabo nequtta tahshe kodtumwae.
13.11 Kah matchesu ut anaquabit Jehovah, matta nukkodtum8 wame ummatcheseongash Jeroboam wunnaumonuh Nebat, noh matcheseáheomp Israeloh, nish uppomushonash.
13.12 Kah onkatoganash wutusseongash Joash, kah wame ne asépash, kah ummenuhk[e]suonk ne nashpe ayeuuhkonont Amaziahhoh Judae ketass8t, sunnummatta wussukwhosinóash ut Israelle ketass8tamwog ummehquontamóe wussukwhosuongan8óut?
13.13 Kah Joash wesequom8ou 8shoh: kah Jeroboam appeup wutappuonganit: kah Joash posekinau ut Samaria, ut kenugke Israelle ketass8tamwog.
13.14 Kah Elisha mahchinau, ne mahchináonk waj nuppuk, kah Joash Israelle ketass8t uppeyaónùh, kah mau ut waabe wuskesukqut, kah n8wau, woi n8sh, n8sh, wut-chariotum Israel, kah wunnaiyomukqutteomoh.
13.15 Kah Elisha wuttinuh, neemun ohtomp kah kôuhquodtash, kah nemunnum ohtomp kah kôuhquodtash.
13.16 Kah unnau Israelle ketass8toh, ponsh kenutcheg ahtompeit, kah upponamun wunnutcheg: kah Elisha ponam wunnutchegash ut woskeche ketass8t wunnutcheganit.
13.17 Kah n8wau woshwunum8k kenogkaneg wutch pwoiyeu, kah woshwunnumun; neit Elisha n8wau, pumsh kah pummu, kah n8wau, uppohquohwussu[a]ongane kôuhquod Jehovah, kah pohquohwussuae kôuhquod wutch Syria: newutche pish kuttogkom Syriansog ut Aphek, n[ó] pajeh kummohtupanóna[ó]out.
13.18 Kah n8wau, nemunush kôuhquodtash, kah wunnemunumunash: kah unnau Israelle ketass8toh, togkodtash ohke, kah wunnishwudt togkodtamun, kah wutcheqununumun.
13.19 K[a]h Manittowomp ummsquanumuh, kah n8wau, ken woh napanna asuh nequtta kutteashunk kodtamuneh, neit woh kuttogkodtam Syria nô pajeh kummohtupánumunat: qut yeuyeu, pish kuttogkodtam Syria webe nishwudt.
13.20 Kah Elisha nupp8, kah upposekinó[u]h: kah Moabitse chippann8wongash, mukk8kenumwontamwog ohke papaume waj kutchissik kodtumm8.
13.21 Kah n$nihyeup, posekináhettit wosketompuh, kusseh, nauwaog chippan8oh, kah penuhteáog wosketompoh en 8weenohkemut Elisha, kah wosketomp n8kinit, kah mâsunuk wuskonash Elisha, wonk pomantam, kah neepauwéhto wussetash.
13.22 Qut Hazael Syrie ketass8t, sunukkohwhau Israeloh, nisohke pomontog Jehoahaz.
13.23 Kah Jehovah nahuk kitteamonteánumoh, kah ummonanumoh, kah 8t8ánumuh, newutche 8n8waongan8 Abrahamoh, kah Isaakoh, kah Jakoboh, kah matta uppaguanuh; kah asquam wussohwhôt[eâ]un[a]t wutch anaquabit.
13.24 Neit Hazael Syrie ketass8t nupp8, kah Benhadadoh wuñaumonuh, wunnompass8tamómukquoh.
13.25 Kah Jehoash, wunnaumonuh Jehoahaz, wonk amaunum wutch wunnutcheganit Benhadad wunnaumonuh Hazael, keitotanash, nish nemunukupash wutch wunnutcheganit Jehoash 8shoh, nashpe ayeuhteaonk, nishwudt Joash wussohkauoh, kah tomwéhteau Israelle keitotanash.
14.1 NAhohtôe kodtum8mut Joash wunnaumonuh, Jehoahaz Israelle ketass8t Amaziah ketass8tam88, wunnaumonuh Joash Judae ketass8t.
14.2 Neh neesnechagke kah napanna kodtumwohkom n8che ketass8tam8it, kah ketass8t[a]m88 n[e]snehchage kah pasuk8gun kodtumwae ut Jerusalem: kah ohkasoh 8wesuonk Jehoaddan wutch Jerusalem.
14.3 Kah ussu ne sampwag ut anaquabit Jehovah, qut mata netatuppeyeueu Davidoh 8shoh: usseu neaunak wame nish Joashoh asénitcheh.
14.4 Qut qunnunkqui ayeuongash matta amaunum8unash, ashpummeu missinninnúog sephausuog, kah chikohsumwog wetemungquok ut qunuhqui ayeuonganehtu.
14.5 Kah n$niyeup, quenau ass8tamóonk menehketeomuk ut wunnutcheganit, nush[á]u wuttinneumoh neh nashoneupoh 8shoh ketass8t.
14.6 Qut wunnechan8oh nushehteaénúog matta wunnushoh, neansukwhosik ut wuttinnaumatuongane wussukwhonganit Moses, uttoh adt Jehovah ann8teamóp, n8wau, wut8shinneunk matta pish nushoog wutch wunneechaneuh, asuh matta wunneechaneunk wutche wut8shinneunk, qut nishnoh wosketomp pish nushau, wutch nehenwonche ummatcheseonk.
14.7 Piogque muttannonganog kussuoh wut-Edomitsoh nushau ut salte 8nouhkôiyeuut, kah ayeuteáe sohkom Selah, kah wuttissowétamun Joktheel pajeh yeu kesukok.
14.8 Ne[a]t Amaziah ann8nau ann8naénuh, en Jehoash wunnaumonuh Jehoahaz, wunnaumonuh Jehu, Israelle ketass8t, n8wau, peyaush, mónunneâadtittéuh.
14.9 Kah Jehoash Israelle ketass8t negont8au Amaziahoh Judae ketass8toh, n8wau, kogkôunog ohquóhhou ut Lebanon, negonshhuon Cedaroh ne ohtag ut Lebanon, n8wau, aninnumau kuttaunoh nunnaumon, 8mittamwossissinneat, kah touohkomukque puppinashim paumwushau, kah task8hkauau kogkôunogkuhquohh8oh.
14.10 Wunnamuhkut kuttogkodtamup Edom, kah kuttah tahshinâusu: woweenowash, kah apsh kekit, newutche tohwutch weoggehteauan k8woskhuwaonk, woh kuppenushonan, ken kah Judah weeche ken?
14.11 Qut Amaziah matta n8tam8, newaj Jehoash Israelle ketass8t kuhkuhqueit, kah nagum kah Amaziah Judae ketass8t, monunneaadtuog, ut Bethshemesh, ne wadchiik Judah.
14.12 Kah Judah togkomau ut anaquabit Israel, kah spuhh8waog nish$noh wosketomp, wekit.
14.13 Kah Jehoash Israelle ketass8t tohqunau Amaziahoh Judae ketass8t, wunnaumonuh Joash wunnaumonuh Ahaziah, ut Bethshemesh, kah peyau Jerusalem, kah touwutchá[h]inóu Jerusaleme pummeneutunk wutch Ephraime squontamut, wehque náshik squontamut, yauut pasuk8e isquonogkod.
14.14 Kah nemunum wame gold kah silver, kah wame wishquash nish nameteaumukish ut wekit Jehovah, kah ut nompakouanehtu ketass8t wekit, kah wanomwaonganehtea[m]ukeg, kah qushkeu en Samaria.
14.15 Kah onkatoganash wutusseongash Joash nish asechish, kah ummenhkesuonk, kah wuttoh ane ayeuhkonouh Amaziahoh Judae ketass8toh, sunnummatta wussukwhosin8ash, ut Israelle ketass8tamwog ummehquontamóe wussukwhosuongan8óut?
14.16 Kah Joash weesequom8mau 8shoh, kah posekinau ut Samaria, weeche Israelle ketass8tamwoh, kah Jeroboamoh wunnaumonuh wunnompe ketass8tam8mukquoh.
14.17 Kah Amaziah wunnaumon[u]h Joash Judae ketass8t, pomantam mahche nuppuk Jehoash wunnaumonuh Jehoahaz Israelle ketass8t, nabo napanna tahshe kodtumwae.
14.18 Kah onkatoganash wutusseongash Amaziah, sunnummatta wussukwhosin8ash ut Judae ketass8tamwog ummequontamóe wussukwhongan8óut?
14.19 Kah wutayeuuhkonittue wunnombeukonóuh ut Jerus[a]lem: kah ushpuhh8au en Lachish, qu[e]nag asuhkaúe ann8team8og en Lachish, kah na wuttit nushoneau.
14.20 Kah uppas8óuh aht8che horsesut, kah posekinau ut Jerusalem weeche 8shoh, ut wutotanat David.
14.21 Kah wame Judae missinninnuog nemunáog Azariah (noh nabo nequtta adtahshe kodtumwohkog) & wunnompe ketass8tamwuhkonáuh wutch 8shoh Amaziahoh.
14.22 Noh ayim Elath, kah wunnompenumun Judah, mahche ketasṣ8t weesequomomont 8shoh,
14.23 Nabo napanna wutteashe kodtum8mut Amaziah wunnaumonuh Joash Judae ketass8t, Jeroboam wunnaumonuh Joash Israele ketasṣ8t n8che ketasṣ8tam88 ut Samaria yauunchage kah nequt kodtum8.
14.24 Kah usṣu ne machuk ut anaquabit Jehovah, matta nukkodtum8 wame ummatcheseongash Jeroboam wunnaumonuh Nebat, noh matcheseáheont Israelloh.
14.25 Noh nompenum Israelle sussippoiyeuash wutch ahhut peteamuk Hamath, wehque mukoshquttae kehtahhannit neaunak wuttinn8waonk Jehovah um-Manitt8moh Israel, ne an8wop nashpe wunnutcheganit wuttinneumoh Jonahoh, wunnaumonuh Amittai quoshodtumwaen, wutch Gath-Hepher.
14.26 Newutche Jehovah naum wutuhquanumóonk Israel, ne ahche weesogkon: newutche naut wanne howan kuppinnúsu, asuh asquttahwhut, asuh matta howan noh anumauont Israeloh.
14.27 Kah Jehovah matta n8woou nutjishkham 8wesuonk Israel wutch agwe kesukqut, qut nah wuttomheuh nashpe wunnutcheganit Jeroboam wunnaumonuh Joash.
14.28 Kah onkatoganash wutusṣeongash Jeroboam kah wame niṣh asecheh, ummenuhkesuonk, uttoh an ayeuhteup, kah uttoh an qushkinuk Damascus kah Hamath, ne wadtaumaik Judah, wutch Israel, sunnummatta wussukwhosin8oash ut Israelle ketass8tamwog ummequontamóe wussukwhosuonganuóut?
14.29 Kah Jeroboam weesequom8 8shoh, weeche Israelle ketass8tamwoh, kah Zachariah wunnaumonuh wunnompe ketass8tam8mukquoh.
15.1 NEsnehchage kah nesausuk tahshe ukkodtum8mut Jeroboam Israelle ketass8t, Azariah wunnaumonuh Amaziah Judae ketass8t n8che ketass8tam88.
15.2 Nabo nequtta tahshe kodtumwohkom n8che ketass8tam8ut, kah napanna tahshinchage kah neese kodtumwae ketass8tam88 ut Jerusalem, kah ohkasoh uss8wesuoh Jecholiah wutch Jerusalem.
15.3 Kah ussu ne sampwagk ut wuskesukqut Jehovah, neaunak wame ne 8shoh Amaziahoh aseneup.
15.4 Webe qunuhqui ayeuongash matta ontahtauunash: missinninnuog ashpumme sephausuog kah chikohsumwog wetemungquok ut qunuhqui ayeuonganehtu.
15.5 Kah Jehovah togkomau ketass8toh newaje wutchegqut, pajeh wunnupp8ongane kesukodtumut, kah nussinneu wetuómut, kah Jotham ketass8t wunnaumonuh, nanawunum wetu, kah wussumau ohke missinninnúh.
15.6 Kah onkatoganash wutusseongash Azariah, kah wame ne aseit, sunnummatta wussukwhosin8ash ut Judae ketasss8tamwog ummequontamóe wussukwhongan8óut?
15.7 Neit Azariah weesequom8mau 8shoh, kah upposekinóuh weeche 8shoh, ut wutotanat David, kah Jothamoh wunnaumonuh wunnompass8tamómukquoh.
15.8 Shwinchage kah shwosuk tahshe kodtum8mit Azariah, Judae ketass8t, Zachariah wunnaumonuh Jeroboam n8che ketass8tam88 ut Samaria, nequtta tahsuoh nepauzsoh.
15.9 Kah ussu ne máchuk ut ánáquábit Jehovah, ne 8shoh aseneup, matta amaeu wutch ummatcheseonganit Jeroboam wunnaumonuh Nebat, noh matcheseáheont Israelloh.
15.10 Kah Shallum wunnaumonuh Jabesh wutayeuuhkonittue wunnombekonuh, wuttogkomuh ut anaquabhettit missinninnúog, kah wunnushoh, kah wunnompe ketahs8tam8moh.
15.11 Kah onkatoganash wutasṣeongash Zachariah kusṣeh, wusṣukwhosuash Israelle ketasṣ8tamwog ummequontamóe wusṣukwhongan8ôut.
15.12 Yeu wuttinn8waonk Jehovah, ne ânont Jehuoh, n8w[o]p, kenaumonu[n]k pish appuog ut Israel wutappuonganit pajeh yauut pometuonganit, kah ne nniyeup.
15.13 Shallum wunnaumonuh Jabesh n8che ketasṣ8tam88, shwinchag kah pasuk8gun, tahshe kohtahs8tam8it Uzziah, Judae ketasṣ8t, kah ketasṣ8tamoou mamusṣe nepauzoh ut Samaria.
15.14 Newutche Menahem wunnaumonuh Gad; kuhkuhqueu wutch Tirza, kah peyau Samaria, kah togkomau Shallumoh wunnaumonuh Jabesh ut Samaria, kah wunnushoh, kah wunnompasṣ8tam8moh.
15.15 Kah onkatoganash wutusṣeongash Shallum, kah wunnombeukohteáonk ne ayik, kusseh wussukwhosuash, Israelle ketahs8tamwog ummequontamóe wussukwhosuongán8ôut.
15.16 Neit Menahim togkodtam Tiphsah, kah wame ne noh ohtag, kah wussissippoiyeum8 wutch Tirza, newutche matta 8woshwunnumauóuh, newaj togkodtog, kah mittamwussissoh ne noh adt pôasinutcheh, wunnukkutchaswoh.
15.17 Shwinchage kah pask8gun tahshe kodtum8mut Azaria Judae ketass8t Menahem wuñaumonuh Gad n8che ketahs8tam88 ut Israel, piogque kodtumwae ut Samaria.
15.18 Kah ussu ne machut ut anaquabit Jehovah, matta nukkodtum8 nisohke pomantog ummatcheseongash Jeroboam wunnaumonuh Nebat, noh matcheseáheont Israeloh.
15.19 Kah Pul Assyriae ketahs8t ayeuuhkonittue peyaantam ohke, & Menahem uninnumauau Puloh, nequt muttannonganogkodtash silvere talentsash wunnutcheg woh 8wetomukqut, menehketeauunat ketahs8tamóonk ut wunnutcheganit.
15.20 Kah Menahem sohwuttoou silver wutch Israel, wutch wame mogkenauwetuenûog, nishnoh pasuk wosketomp, napanna tahshinchagkodtash silvere shekelsash, [u]ninnumauónat Assyriae ketahs8t, neit Assyriae ketahs8t qushkeu, kah matta na wutappein, ohkeit.
15.21 Kah onkatogish wutusseongash Menahem, kah wame ne asit sunnummatta wussukwhosin[ô]ash Israelle ketass8tamwog ummehquontamóe wussukwhongan8óut?
15.22 Kah Menahem weesequom8mau 8shoh, kah Pekahiahoh wunnaumonuh wunnompass8tam8mukquoh.
15.23 Napanna tahshinchage kodtum8mut Azariah Judae ketasṣ8toh, Pekahiah wunnaumonuh Menahem n8che ketahs8tam88 ut Israel, ut Samaria, neese kodtumwáe.
15.24 Kah ussu ne mach[ú]k ut anaquabit Jehovah, matta amaeu wutch ummatcheseong[à]nit Jeroboam wunnaumonuh Nebat noh matcheseáheont Israeloh.
15.25 Qut Pekahiah wunnaumonuh Remaliah ummugquompomoh 8nombeuhkonukquoh kah wuttogkomukquoh ut [S]amaria, ut ummishekomukqut ketahs8t: weeche Argob, kah Arieh, kah weech[e]yeumuk napanna tahshinchag tuhsuoh Gileaditse wosketompuh, kah wunnushoh, kah wunnompe ketass8tam8moh.
15.26 Kah onkatogish wutusseongash Pekahiah kah wame ne asit, kusseh, wussukwhosuash Israelle ketass8tamwog ummequontamóe wussukwhongan8óut.
15.27 Napanna tahshinchage kah neese kodtum8mit Ahaziah Judae ketass8t, Pekah wunnaumonuh Remalaiah n8che ketass8tam88 ut Israel, nesnehchage kodtumwae.
15.28 Kah ussu ne machuk ut anaquabit Jehovah, matta amaeu wutch matcheseonganit Jeroboam wunnaumonuh Nebat, noh matcheseáheont Israeloh.
15.29 Ut ukkesukodtumut Pekah Israelle ketass8t, Tiglath-Pileser Asserie kétass8t, peyau kah sohkom Ijon, kah Abel-beth-maachah, kah Janoah, kah K[a]desh, kah Hazor, kah Gilead, kah Galile, wame Naphthalie ohke, kah nah ummissinnohkonuh ut Assyria.
15.30 Kah Hoshea wunnaumonuh Eláh, wunnombeukonóuh Pekahoh, wunnaumonuh Remaliah, kah wuttogk[o]muh kah wunnushuh, kah wunnompass8tamómoh, nesnechage kodtum8mit Jotham wunnaumonuh Uzziah.
15.31 Kah onkatoganash wutusseongash Pekah kah wame ne asit, kusseh, wussukwhosuash, Israelle ketass8tamwog ummequontamóe wussukwhongan8óut.
15.32 Nôwutuhtôeu kodtum8m Pekah wunnaumonuh Remaliah Israelle ketass8t, Jotham wunnaumonuh Uzziah Judae ketass8t n8che ketass8tam88.
15.33 Nesnehchage kah napanna tahshe kodtumwohkom n8che ketass8tam8ut, kah nabo nequtta tahshe kodtumwae ketass8tam88 ut Jerusalem, kah ohkasoh ussowesuoh Jerusha wuttaumoh Zadok.
15.34 Kah ussu ne sampwag ut anaquabit Jehovah, ussu neaunak wame 8shoh Uzziahoh aséneup.
15.35 Qut qunuhqui ayeuongash matta ontattauunash, missinninnuog ashpumme sephausuog kah chikohsumwog wetemungquok ut qunuhqui ayeuonganehtu; noh ayim qunushqui usquont ut wekit Jehovah
15.36 Kah onkatoganash wutusseongash Jotham, kah wame ne asit, sunnummatta wussukwhosin8ash ut Judae ketass8tamwog ummehquontamóe wussukwhongan8óut.
15.37 (Yeush ut kesukodtash, Jehovah n8che ayeuuhkonittue Judah ann8nau Rezin Syriae ketass8t, kah Pekah wunnaumonuh Remaliah)
15.38 Kah Jotham weesequom8mau 8shoh ut wutotanat David 8shoh, kah Ahaz wunnaumonuh wunnompass[8]tamómukqu[o]h.
16.1 NAbo nesausuk wutteashe kodtum8mut Pekah wunnaumonuh Remaliah, Ahaz wunnaumonuh Jotham Judae ketass8t n8che ketass8tam88.
16.2 Nesnechage kodtumwohkom Ahaz n8che ketass8tam8ut, kah nabo nequtta tahshe kodtumwae ketass8tam88 ut Jerusalem, kah matta ussu ne sampwag ut anaquabit Jehovah um-Manitt8moh, netatuppe David 8shoh.
16.3 Qut pomushau ummayut Israelle ketass8tamwog, nux, wunnaumonuh paumushaheau n8taut, neaunak wunnushkeneunkquott8m8ash pen8wohteaog, neh Jehovah sohwhôteacheh wutch anaquabhettit wunnaumonuh Israel.
16.4 Kah sep[h]ausu kah chikohsum wetemungquok ut qunu[h]qui ayeuonganehtu, kah ut wadchuuhkontu, kah agwe nishnoh askuhquomut.
16.5 Neit Rezin Syriae ketass8t & Pekah wunnaumonuh Remaliah Israelle ketass8t kuhkuhqueog en Jerusalem, ayeuuhkonat: kah nah wéenuhkomog Ahaz, qut matta wussohkougk8oh.
16.6 Ne ahquompak Rezin Syriae ketass8t, tomwutteau Elath en Syria, kah ama8hkauau Jewsoh wutch Elath, kah Syriansog peyaog Elath, kah na wuttaiinneau pajeh yeu kesukok.
16.7 Neit Ahaz ann8nau ann8naénùh, en Tiglath-Pileser Assyriae ketass8tamwog, n8wau, nen kittinneum kah kenaumon, kuhkuhquish, kah pohquawusseh wutch wunnutcheganit Siriae ketass8t[,] kah wutch wunnutcheganit Israelle ketass8t, neg ayeuuhkonittue waabehtunkqueaneg.
16.8 Kah Ahaz nemunum silver kah gold ne namehteomuk ut wekit Jehovah, kah ut nompekouunit ketass8t wekit, kah wunnegonshhuon en Assyriae ketass8tamut wutche mag8onk.
16.9 Kah Assyriae ketass8t 8namptáuoh: newutche Assyriae ketass8t ayeuuhkonittue kuhkuhk8p en Damascus, kah wussohkomun, kah ummissinóhkonuh wehque Kir, kah nushau Rezinoh.
16.10 Kah Ahaz ketásṣ8t au Damaskus, nogushkauónat Tiglath$Pileser Asṣyriae ketasṣ8t kah naum Altar ne ohtag Damaskus: kah ketasṣ8t Ahaz negonshhuau en Urijah sephausuénuut, neaunagk, kah neagwutteausik, neaunak wame ne an[a]kausuonk.
16.11 Kah Urijah sephausuenin ayim Altar, neaunak wame ne negonshhuadt ketasṣ8t Ahaz wutch Damascus.
16.12 Kah ketasṣ8t wagk Damascus, ketass8t naum Altar, kah ketasṣ8t pas8sukom Altar, kah na wuttit sephausin.
16.13 Kah chikosṣum wutchikohtae mag8ongash, kah ummetsue sephausuongash, kah wussokanumun 8tattamoe mag8ongash, kah seaôhteau 8nohte[á]e mag8ongane 8squeheonk ut woskeche Altarut.
16.14 Kah wonk paudto wompuhshagque Altar ne anaquabit Jehovah, wutch anaquohtag wetu, wutch nashaue Altarut kah wekit Jehovah, kah upponumun nanummiyeue Altarut.
16.15 Kah ketasṣ8t Ahaz ann8nau Urijahoh sephausuen n8wau, ut mishe Altarut chiko[h]ush nompoae chikohtae mag8ongash kah wunnonkquae, metsue mag8ongash, kah ketasṣ8t wutchikohtae sephausuonk, kah ummetsue mag8ongash, weeche wutchikohtae ummag8ongan8oash wame ohkée missinninnúog, kah ummetsue mag8onga[n]8ash, kah 8tattamwe mag8ongan8oash, kah ne ut wusṣéaohkonau, wame chikohtae mag8ongané wusqueheonk, kah wame sephausue wusqueheonk: kah brasṣe Altar pish wutche nen ne nashpe nat8tomuhkon.
16.16 Ne wutusṣen Urijah sephausuen neaunag wame ketasṣ8t Ahaz anann8teamwit
16.17 Kah ketasṣ8t Ahaz tummusṣum baseseh wusṣash, kah ontohtoon laver wutch nah woskeche, kah n8kenum keitoh, wutch woskeche brasse oxinut, neg agwappehwóhettit, kah upponamun m8see qusṣukquanit.
16.18 Kah onkwhoonk wutch Sabbath, ne ayimóhettit ut wetuómut, & ketasṣ8t ahhut petutteadt poquodchit, qushkeu wutch wekit Jehovah, wutche Assyriae ketass8t.
16.19 Kah onkatogish wutusseongash Ahaz ash asechish, sunnummatta wussukwhosin8ash Judae ketass8tamwog ummehquontamoe wussukwhongan8óut.
16.20 Kah Ahaz weesequom8màu 8shoh, kah posekinau weeche 8shoh ut wutotanat David, kah Hezekiahoh wunnaumonuh wunnompass8tam8mukquoh.
17.1 UT nabo wunneese kodtumomut Ahaz Judae ketass8t, Hoshea wunnaumonuh Elah n8che ketass8tam88 ut Samaria, ut Israel, pask8gun tahshe kodtumwae.
17.2 Kah usseu ne machuk ut anquabit Jehovah, qut matta neane Israelle ketass8tamwoh neh negonuhkongqutcheh.
17.3 Shalmaneser Assyriae ketass8t wutayeuhkonittue kuhkuhquehtunkoh, kah Hoshea 8tinninneúmuneuh, kah wutompwunuh.
17.4 Kah Assyriae ketass8t namehteau wunombeukanittuonk ut Hoshea: newutche ann8nau ann8náénúh en Sout Egypte ketass8tut, kah wanne ompwunnau8og Assyriae ketass8toh, neáne ásekodtumókish: newajeh Assyriae ketass8t kuppohwhout, kah wuttohtogkupinuh ut kuppishshagkinnittue kommukqut.
17.5 Neit Assyriae ketass8t kuhkuhqueu pannuppu wame ohkeit, kah kuhkuhqueu en Samaria, kah nishwe kodtumwae 8wéenuhkomun.
17.6 Pask8gun wutteashe kodtum8mut Hoshea, Assyriae ketass8t sohkom Samaria, kah Israelloh monchanau in Assyria, kah nah upponuh ut Halah, kah ut Habor, kishke G[ó]zane sepuut, kah ut ukkeitotanaóut Medsog.
17.7 Newutche nniyeup, wunnaumonuh Israel matcheneheaog Jehovah um-Manitt8m8uh, neh quohkuhk8unuk8hpoh wutch Egypt wutch agwe wunnutcehganit Pharoh Egypte ketass8t.
17.8 Kah pomushaog ukkuhk8waongan8óut pen8wohteaog, (neh Jehovah sohw[ô]hteápoh ut anaquabhettit wunnaumonuh Israel) kah Israelle ketass8tamwog nish ayimohetticheh.
17.9 Kah wunnaumonuh Israel kemeusseog, yeush matta sampwan8gish ayeuuhkonittue Jehovah um-Manitt8m8uh; kah ayimwog qunuhqui ayeuongash ut wame ukkeitotanaóont, wutch askuhwheteáe komukqut, wehque pummeneuse kitotanat.
17.10 Kah wunohtóog nunneukontunkane manitt8, kah kuppiyeuash ut nish$noh kussohkôiyeu wadchuut, kah nish$noh ut agwe askuhquomut.
17.11 Kah na wuttit chikohsumuneau wetemungquok ut wame qunuhqui ayeuonganéhtu, ne asehetteup pen8wohteaog, neh Jehovah sohh8wunumpoh ut anaquabenit: kah nag usséog machukish m8m8sqheónat Jehovah un musquanittamunat.
17.12 Newutche nag wowussumáog nunneukontunkane manitto! nish papaume Jehovah anompash, matta pish yeu kutusseineau.
17.13 Qut Jehovah ayeuuhkonittue wâ8waóneau Israelloh kah Judahoh, nashpe wa[w]e quoshodtumwaenúog, kah wame naumwaénuog, n8waog, quinnuppegk wutch kummatche mayeuóut, kah nanawehteó8k nutann8team8ongash, kah nukkuhk8waongash, neaunak wame naumatuonk neann8nogkup k8sh8óog, kah nish negonshhuwaonash en kuhhogkaóut, nashpe nuttinneumog quoshodtumwaenúog.
17.14 Qut matta n8tam[ó]og, qut men[é]hketeauog wussittippukan8óash, onatuh wussittippukkan8óash 8sh8oh, neg matta wanamptam8gig Jehovah ūManitt8m8oh.
17.15 Kah pogketamwog ukkuhk8waongash, kah 8n8waonk, ne ayimauomp 8sh8oh, kah 8wauwaongash nish ayeuuhkonittue wauwaononcheh, kah n8suhkomwog tahn8cheyeu88k, kah tahn8cheyeu8og, kah asuhkauwaog pen8wohteuh ne wéenuhkongqhetticheh, ne papaume Jehovah quohtinnumpoh.
17.16 Kah nag nukkodtumwog wame wutann8team8ongash Jehovah, kah ayimóog sábassumwe nunneukontunkoh, nesóog kalfsog, kah ayimwog kuppi, kah wowussumáog wame k[é]sukque chippan8oh: kah wuttinneumuhkauáog Baaloh.
17.17 Kah pamwushaheáog wunnaumonáoh kah wuttaun8oh n8taut, kah usseog pauwauongash kah mamontumó8ongash, kah nag mag8og wuhhogkauh matcheussenat ut anaquabit Jehovah, umm8sqheonat en musquanittamunat.
17.18 Newaj Jehovah mishe musquanumont Israelloh, kah wutontashuh wutch anaquabit, wanne howan sequn[ó]uh webe wutchippann8onk Judah.
17.19 Wonk Judah matta nanawehteauóog wutann8team8ongash Jehovah um-Manitt8m8oh, qut pomushaog ukkuhk8waongan8óut Israel nish ayimohetticheh.
17.20 Kah Jehovah pogketam wame 8skañem Israel, kah wutunkquanumúhheuh, & nah upponuh wunnutchegan8óut woskehuwaenuog, nô pajeh uppogkenónat wutch anaquabit.
17.21 Newutche tanogshanau Israelloh wutch wekit David, kah Jeroboamoh wunnaumonuh Nebat ketass8tamw[é]hteaog, kah Jeroboam ama8hkauau Israeloh wutch asuhkauónat Jehovah, kah ummishe matcheseáheuh.
17.22 Newutche wunnaumonuh Israel, pomushaog wame ummatcheseonganit Jeroboam ne aséip, matta wuñukkodtum8unáoash.
17.23 Nô pajeh Jehovah wutontushónat Israeloh wutch anaquabit, nean8wop nashpe wame quoshodtumwáe wuttinneumoh: neit Israel amaunau wutch nehenwonche wutohkeit en Assyria pajeh yeu kesukok.
17.24 Kah Assyriae ketass8t pas8au wosketompuh wutch Babylon, kah wutch Cuthah, kah wutch Ava, & wutch Hamath, & wutch Sepharuaim, kah nah upponuh Samariae otanahtu, nompe wunnaumonuh Israel: kah nag ohtóog Samaria, k[a]hayeuog 8tanahtu.
17.25 Kah nniyeup na weske ayéhettit, matta qushouóog Jehovah, newaj Jehovah ann8nont qunnón8oh ut kenugke nahoh, neg nashoncheg nawhutche nahoh.
17.26 Newaj ken8nahettit Assyriae ketass8toh n8waog, wutohtimóinneash nish ontahtauanish, kah wánoht[à]uanish ut Samarie keitotanahtu, matta whteau8og, uttoh woh áséhtauuh Manitt8 ne ut ohkeit: newaj ann8nont qunon8oh ut kenugke nahoh, kah kusseh, wunnushóuh, newutche wahheo8og toh aséhtaut Manit ne ut ohkeit.
17.27 Neit Assyriae ketass8t ass8team8, n8wau, na ass8un8k pasuk sephausénin, noh na wâs8óg, kah nâ onch, kah nâ ápitch, kah nah kuhk8tomauâhettich ne aséhtauut Manit ne ut ohkeit.
17.28 Neit pasuk sephausuen, neh wôs8wáhetticheh wutch Samaria, peyau, kah ayeu Bethel, kah ukkuhk8tomauoh, uttoh woh án qushit Jehovah.
17.29 Qut nish$noh wutohtimóin ayimóog nehenwonche um-Manitt8m8[o]h, kah up[n]onouh wekuóut, ukqunuhqui ayeuonganehtu, nish Samaritansog ayimohetticheh, nish wutohtim[o]in ut wut8tanaóut ne ayéhhettit
17.30 Kah Babylone wosketompaog manitt8teáog Succoth-Benoth, kah Cuthe wosketompaog, Ne[r]gal, kah Ham[á]the wosketompaog Ashima,
17.31 Kah A[r]vitsog Nibhaz kah Tartak, kah Sepharvitsog chikkosumau[á]oh wunneechan8oh ut n8taut Adrameiechoh, kah Anamelech, ummanitt8m8oh Sepharvaim.
17.32 Neit qushaog Jehovah, kah nag sephausuenunuhk[o]og peississinitcheh, ut qunuhqui ayeuonganit, neh sephamwanshhikqhetticheh ut qunuhqui ayeuongane kommukquehtu.
17.33 Qusháog Jehovah, kah wowussumaog nehenwonche ummanitt8m8oh, ne aséhettit wutohtimóneash, nish n[á] was8wunukquehetticheh.
17.34 Pajeh yeu kesukok usseog ne aséhetteup, matta qushauóog Jehovah, kah matta usseog neaunak ukkuhk8waongan8oash asuh 8nohtauongan8oash, asuh neaunag wuttinnaumatuonk, kah wutann8team8onk, ne Jehovah an ann8nont wunnaumonuh Jakoboh, neh as8wenumpoh Israel.
17.35 Neh Jehouah wan8wahetteupoh, kah ummeechumuhkonuh, n8wau, matta pish kukqushomw8 onkatogig manitt8og, asuh nag nauwaehtauwóhteogk, asuh sephamauwôhteogk.
17.36 Webe Jehovah noh sohh8wunukqueóg wutch ohkit Egypt, nashpe mishemenuhkesuonk, kah summagunnumwe muhpit noh pish kukqushau, kah noh pish k8wowussumou, kah noh pish kussephamauâu.
17.37 Kah kuhk8waongash kah wunohtauongash, kah naumatuonk, kah ann8team8onk, ne wâsukkuhhamungqueog, pish kukkehkinneasimw8 ussenat micheme, & matta pish kukqushomw8 onkatogig manitt8og.
17.38 Kah wuñ8waonk ne aninnumauun mat pish k8wa[n]hukk8un, kah matta pish kukqushomw8 onkatogig manitt8og.
17.39 Qut Jehovah kum[-]Manitt8mw8 noh pish kukqushau, kah noh pish kuppohquohwhunukom wutch wunnutchegan8óut wame kumatwóm8óog.
17.40 Qut matta n8tam8og, qut nag usseog ne áhesséhetteup
17.41 Newaj yeush wutohtimóneash qusháog Jehovah, kah wuttinneumuhkauáog wuttinneukontunkan8h, na neeswe, wunneechan8oh, kah wunneechan8oh wunneechan8oh: neasen[o]up 8sh8oh ne wutusseneau pajeh yeu kesukok.
18.1 KAh nniyeup wunnishwe kodtum8mut Hoshea wunnaumonuh Elah Israelle ketass8t, Hezekiah wunnaumonuh Ahaz Judae ketass8t n8che ketass8tam88.
18.2 Nesnechage kah napanna tahshe kodtumwohkomup n8che ketass8tam8it, kah ketass8tam88 nesnechage kah pasuk8gun tahshe kodtumwae, ut Jerusalem: ohkasoh wonk ussowesuoh Abi wuttaunoh Zachariah.
18.3 Kah ussu ne s[a]mpwag ut anaquabit Jehovah, neaunak wame ne aséneup Davidoh 8shoh.
18.4 Ontahto qunuhqui ayeuongash, kah soquetahwau nunneukontunkoh, kah tummehtham kuppiyeuash, kah soquetahwau brasse ask8koh ne Moses [á]yeuompoh, newutche pajeh yeush kesukodtash wunnaumonuh Israel wuttit chikohsumuneau wetemungquok, kah wuttissowetamun, Nehushtan.
18.5 Pabuhtanumau Jehovahoh um-Manitt8moh Israel, newaj asuhkaue nagum wanne howane unnonk8, ut kenugke wàme Judae ketass8tamwog, asuh howane negonukkunkupoh.
18.6 Newutch môsogquehtauau Jehovah, kah matta wutahque asuhkauwôh, qut wunnanawéhteauôh wutann8team8ongash, nish Jehovah ann8nompash Mosesoh.
18.7 Kah Jeho[u]ah 8wetomuh, kah wunnaiyeu uttoh au sohhog, kah cheketauau Assyriae ketass8toh, kah matta 8tinninneumuhkauoh.
18.8 Togkomau Philistiansoh wehque Gaza, kah wussissepóiyeum8oash, wutch askuhwhete[á]e komukqut pajeh pummenúsue keitotanat.
18.9 Kah nniyeup ut yaue kodtum8mut Hezekiah, (ne wunnesausuk tahshe kodtum8m Hoshea wunnaumonuh Elah Isrelle ketass8t) Shalmaneser Assyriae ketass8t, ayeukonittue peyaontam Samaria, kah 8wéenuhkomun.
18.10 Kah mahtshunk nishwe kodtum8, wussohkomuneau, nequtta wutteashe kodtum8mut Hezekiah, (ne pasuk8gun wutteashe kodtumm8 Hoshea Israelle ketass8t) Samaria sohkomun.
18.11 Kah Assyriae ketass8t monchanau Israelloh en Assyria, kah upponuh Halah, kah Habar kishke Gozane sepuut, kah ut ukkeitotanom8ash Medesog.
18.12 Newutche matta noswehtamóog 8wadtauatonkqussuonk Jehovah um-Manitt8m8oh, qut pannesehtamwog 8n8waonk, wame ne Moses wuttinneumoh Jehovah anann8teamop, kah matta nah wunn8tauoh, asuh wutusseinuh.
18.13 Kah nabo weyaue kodtum8mut Hezekiah, Sennakerib Assyrie ketass8t ayeukonittue kuhkuhquehtam wame pummeneutaúsue keitotanash ut Judah, kah wussohkomunash.
18.14 Kah Hezekiah Judae ketass8t ann8team8 en Assyriae ketass8tamut en Lachish, n8wau, nummatchesem, qushkish wutch nuhhogkat, ne ponamaiean, nunnoswehtamun: kah Assyriae ketass8t kehtimau Hezekiahoh Judae ketass8toh, nishwudt pasuk8e sil[y]ere talentsash, kah nishwinchage golde talentsash.
18.15 Kah Hezekiah wuttinnumau wame ne silver ne ohtag wekit Jehovah, kah ut nompakouunehtu ketass8t wekit.
18.16 Na ahquompak Hezekiah tummussum gold wutch squontamut wut-Templumut Jehovah, kah wutch pillersut, nish Hezekiah Judae ketass8t agquodtukupash, & wuttinnumauon Assyriae ketass8toh.
18.17 Kah Assyriae ketass8t ann8nau Tartan, kah [T]absaris kah Rabshakeh, wutch Lachish, en Hezechiahut, nashpe mishe kenauwameonk ayeuuhkonittue Jerusalem, kah nag kuhkuhqueog, kah peyaog Jerusalem, kah kóhkuhquehettit, peyaog, kah neep8ok kishke conduit, wutch ongkoue nippissepagwut, ne wuttauomáog8mut fuller wutohteakonit.
18.18 Kah wehkomáhettit ketass8toh Eliakim wunnaumonuh Hilkiah noh nanawunuk wetuomut wussohwehta[u]oh, kah Shebna wussukwhosuen, kah Joah wunnaumonuh Asaph mehquontamwaenin.
18.19 Kah Rabsheka wuttinuh, euyeu ken8nok Hezechiah, yeu wussin mishe ketass8t, Assyriae ketass8t, chaugua yeu paubahtantamóonk, ne pabahtaman?
18.20 Kussin, (qut nish tahn8che kutt8wonganu8ash) ken8nittuonk, kah menuhkesuonk nish wutch ayeuwuttuonk: yeuyeu howan pabahtanumadt, waj ayeuuhkonittue chekehtaiean?
18.21 Yeuyeu kusseh, kutompattussun anwôh8unne s8hqutcháiyeue wekinasq, ut Egypt ne wosketomp ompatussuk, pish padokshau wunnutcheganit, kah konnuksheau, ne wuttinniin Pharoh ketass8t ut Egypt, wame neh pabahtánumukqutcheh.
18.22 Qut usseog, nuppabahtanumômun Jehovah numManitt8mun, suñummatta nnoh, wutaltarumash kah ukqunuhquiyeumash Hezechiah nish amaunukish, kah ánóp Judah kah Jerusalem, pish k8wowussumuwom8 ut anaquohtag yeu altar ut Jerusalem.
18.23 Yeuyeu newutche, k8wehquetumoush aninnumau nussontimom ketass8t ut Assyria wanómwahteamukeh, & kittinnumoush neese muttannonganogkussuoh horsesog, tapeneuman ken wutch kuhhogkáyeu, quenashonaôont naiyeumutcheg.
18.24 Toh kittinne neit woh quinnuppenum wuskesuk peississinitcheh nussontimom wuttinneumoh, kah pabahtanumon Egypte ketass8t, wutche chariotsash kah wutche horsesoh na8mukqutcheg?
18.25 Sun yeuyeu nukkuhkuhquem matta weetomeg Jehovah, ayeuuhkonittue yeu ayeuonk paguatauunat? Jehovah nuttinuk, ayeuuhkonittue kuhqueontash ye ohke kah paguatoush.
18.26 Neit Eliakim wunnaumonuh Hilkiah, kah Shebna kah Joah unnáog Rabshekah, k8wehqueteumoush, Assyriáe unnont8wanumau kittinneumog (newutche n8wohtamunan) kah ahque Jewsont8wánumaiinan, ut wuttauog8óut missinninnuog neg woskecheneutongan.
18.27 Qut Rabshekah nah wuttinuh; sun nussontimom nutann8nuk en kussontimomut, kah ken unneyat yeush kutt8wongash, sunnummatta nutann8nuk8 en yeug wosketompaog apitcheg pumeneutonganit, onk woh meechwog nehenwonche ummoyeu, kah woh wuttattamwog nehenwonche wunninneyeu weeche kenaau?
18.28 Neit Rabshekah neepau, kah mishont8wae Jewsónt8wau, kah ket8hkau n8wau, n8tam8k ukkutt8wongash mishe ketass8t, Assyriae ketass8t.
18.29 Yeu wussin ketass8t Hezechiah ahque as8kukkomuk8k, newutche matta pish tapenum8 kuttomhukqunnaóont wutch nunnutcheganit.
18.30 Kah ahque Hezechiah pabuhtanumwáhik8k Jehovah, n8wadt, Jehovah pish wunnamuhkut kuppohquohwhunukqun, kah yeu keitotan matta pish mag8un en wunnutcheganit Assyriae ketass8t.
18.31 Ahque n8tog Hezechiah: newutche yeu wussin Assyriae ketass8t, natinneham8k nukkitteamonteanitteáonk, nashpe mag8onk kah sohwehtiegk, neit meech8k nishnoh howan nehenwonche 8weenomwussippog, kah nishnoh howan upfigsúhtug, kah wuttattam8k nishnoh howan wunnippeim, nehenwonche pasohtheganit.
18.32 Nô pajeh nuppeyonat kutamaununnaóut, en ohkeit, netatuppeyeuuk kutohkeyeuóut, weatchiminne kah wine ohke, petukqunnegane kah weenominneohtekonue ohke olive pummée ohke kah hony: onk woh kuppomantamumw8, kah matta woh kenupp8mw8, kah ahque kuhkeitok Hezechiah, wunumómukqueog, n8wadt, Jehovah pish kuttomhikqun.
18.33 Sun howae wutohtimóinnée manitt8og, tomwéhteáog wame wutohkeyeu wutch wunnutcheganit Assyriae ketass8t?
18.34 Uyyeiyeu ummanitt8moh Hamath, kah Arphad? uttiyeu ummanitt8moh Sepharuaim kah Hena, kah Juah? sun woh nag tomwehteáog Samaria wutch nunnutcheganit.
18.35 Howae nag kenugke wame ummanitt8m8oh wutohtimóinneunk, nag pohquohwhuttunkig wutohtimóin wutch nunnutcheganit, toh waj woh Jehovah pohquohwhuttunk Jerusalem wutch nunnutcheganit?
18.36 Qut missinninnúog chequnappuog, kah matta wunnamp8hamauóuh kutt8onk: newutche ketass8t ne wuttann8téam8onk, n8wau, ahque namp8ham[o]k.
18.37 Neit Eliakim wunnaumonuh Hilkiah, noh nanaunuk neh wetuómut, kah Shebna wussukwhosuen, kah Joah wunnaumonuh Asaph, peyaonáog Hézechiahoh, nashpe wuthogk8[u]n8oash nehnekuhkausuash, & wuttinno[un]áoash ukkutt8wongash Rabsheka.
19.1 KAh nniyeup, ketass8t Hezekiah n8tog nehnekuhkom wuthogk8unash, kah hogk8 man8tiónak, kah petutteau wekit Jehovah.
19.2 Kah ann8nau Eliakimoh, noh nanawunont neh wetuomut, kah Shebna scribe, kah sephausuenue Eldersog, hogk8og man8tiónak, en Isaiah quoshodtumwaenuut, wunnaumonuh Amoz.
19.3 Kah wuttinóuh, yeu wussin Hezekiah, yeu kesukok wuttamehpunáe, aûskon[t]uongane, kah blasphemae kesukod: newutche mukkiog 8mwog neekinneat, kah matta menuhkesuonganinn8 wunneekinnaónat.
19.4 Paguadcheh Jehovah kum-Manitt8m n8tam wame ukkutt8wongash Rabsheka, noh ketass8t Assyria wussontimom, ann8noncheh kehkomónat pomantamwae God, kah pish áushkontam kutt8wongash nish Jehovah kum-Manitt8m n8togish: newutche tahshinish kuppeantamóonk wutche neg sequnnutcheg.
19.5 Neit wuttinneumoh Hezekiah peya8naog Isaiaoh.
19.6 Kah Isaiah wuttinuh, yeu woh kuttinnóneau kussontimom8, yeu wussin Jehovah; ahque wabesuontash kutt8wongash nish n8tamanish, nish nashpe wuttinneumoh Assyriae ketass8t blasphemukqueh.
19.7 Kusseh, nutann8n mahmiss8pahsôsit, kah pish n8tam aunchem8kaonk, kah pish qushkeu nehenwonche wutohkit, kah nuppénusháh nashpe togkodteg ut nehenwonche wutohkeit.
19.8 Neit Rabsheka qushkeu, kah nameheau Assyriae ketass8toh ayyeuuhkona[u] Libnahoh: newutche noh n8tam, noh amái wutch Lachish.
19.9 Kah n8tog n8won papaume Tirhakah Ethiopiáe ketass8t, kusseh, noh sohham kutayeuhkonukqunat, wonk ann8nau ann8naénuh en Hezekiah, n8wau,
19.10 Yeu pish kuttinnoneau ketass8t ut Judah, n8wak, kum-Manitt8m noh pabuhtanumadt, ahque ass8kekomukquish, n8wadt, Jerusalem matta pish mag8un en wunnutcheganit Assyriae ketass8t.
19.11 Kusseh, ken8tam uttoh Assyriae ketass8tamwog neánteunk wame ohkeash, papaquanne paguanónat: kah sun woh ken kuttóm?
19.12 Wutohtimóinne manitt8og, sun nah uppohquohwhunóuh neh n8shog paguanáhetticheh? Gozan, kah Haran, kah Rezeph, kah wunnaumonuh Eden, ut Thelasar?
19.13 Uttiyeuoh Hamathe ketass8t, kah Arphade ketass8t, kah Sepharvaimme keitotanáe ketass8t, Henah, kah [J]vah?
19.14 Kah Hezekiah attumunum wussukwhonk wutch wunnutchegan8óut ann8naenuog, kah wutogketamun: kah Hezekiah kuhkuhqueu en wekit Jehovah, kah sepagenumun, ut anaquabit Jehovah.
19.15 Kah Hezekiah peantam ut anaquabit Jehovah, kah n8wau, Woi Jehovah um-Manitt8moh Israel, ken áyean ut nashaúe Cherubimsut, ken Manit, ken webe nusse, ut wame ketass8tam8ongash ohkeit, ken kutáyim kesuk kah ohke.
19.16 Jehovah nauwansh kehtauog kah n8tash, Jehovah wôshwunush kuskesukquash kah naish, & n8tash ukkutt8wongash Sennakerib, noh negonshhuadt kehkomónat pomantamwae God.
19.17 Wunnamuhkuteyeu8 Jehovah, Assyriae ketass8tamwog nehtóog wutohtimóneash, kah wutohkeyeuóash.
19.18 Kah unnohteáog ummanitt8m8oh n8taut, newutche nag matta manitt88og, qut wutanakausuongan8 wosketompaog wunnutchegan8oash, mehtug kah qussuk; newajeh paguan[á]hettit.
19.19 Newutche yeuyeu, woi Jehvoah num-Manitt8mun k8wehquetumoush tomwuhhinnean wutch wunnutcheganit, onk wame ass8tam8ongash ut ohkeit woh wahteóog ken Jehovah God, ken webe nussu.
19.20 Nei[t] Isajah wunnaumonuh Amoz ann8nau Hezekiahut, n8wau, yeu wussin Lord um-Manitt8moh Israel: ne an [à]yeuuhkonittue peantamaúwean wutch Sennakerib Assyriae ketass8t, nunn8tamun.
19.21 Yeu kutt8onk ne Jehovah an8wadt noh wutch papaume, penomp wuttaunoh Sion kussekeneunk, kah manowantamóe kutáhanehtunk, wuttaunoh Jerusalem kenunukquhquaehtunk.
19.22 Howan aiashpunamadt, kah blasphemadt? kah ayeuuhkonittue howan tahshinnumauadt k8wadtauatonkqussuonk, quanukque tahshinnumauadt kuskesukquash? ayeuuhkonittue 8neetupanatam8m8oh Israel.
19.23 Nashpe kutann8naenúmog kutaiushpunam Jehovah, kah kussip, nashpe mátaá[m]ukish nut-charetsumash nukkuhkuhquenu en koduhkôage wadchuuhkontu, kishkontu Lebanon, kah pish nuttumetah quaquonuhqussitcheg Cedaruhtugquash, kah wunnunkqussitcheg neg k8waog, kah pish nuppetutteam, appinneash ut 8wohkôiyeumut, wuttouohkomuk8m, kah ummishumeechumohteuk.
19.24 N8wonteam, kah n8tattam pen8pog, kah nashpe nusseetash nunnunassum wame sepuash ut wéenuhkomoe ayeuonganehtu.
19.25 Sunnummatta kenan8tam8p n8wadt, uttoh an usseomp n8wadt, nukkuhkénauwéhtinneah? eyeu nutussen, onk woh kuttinniinneat matcheteauunat pummeneutausue keitotanash, en matchehteóe [num]wonkquait
19.26 Newaj neg na áyitcheg ogguhsein ummenuhkesuongan8, neg chepshaog, kah nanakontanumóog, nag tatuppeyeuwog ohetuhkone moskehtuut, kah ahchippogwut, tatuppeyeuog moskehtuut ut woskeche kommuk, kah onatuh pásaquodtik weatchimineash ash kogkesekinunogkup.
19.27 Qut n8wahteoh uttoh apean, kah kussohhamóonk, kah kuppetutteáonk, kah ayeuuhkonittue kutchenauôsimmuonk nen,
19.28 Newutche kutchenauôsimeh, kah k8wohkouéonk kuhkuhquem8 en nuhtauogkut, newajeh ponum nutom ut kutchánit, kah nup-bridleum ut kussisst8nit, kah kukquishkinish en mayut, ne wamóp.
19.29 Kah yeu pish kukkinneasuonganú8 wutche ken, pish kummeechum8 yeu kodtum8k, nish nehenwonche neekukish, kah ut nahohtôeu kodtum8ut, ne nan noh waj sonkuk; kah nishwe kodtum8ut ohkehteagk, kah kepenum8k, kah ohketeagk weenomineohtekonash, kah meech8k nish meechummuwongash.
19.30 Kah neg sequttahwutcheg, neg tonk[e]g, nag wekit Judah, pish ohkeiyeu enadchâbukod, kah meechumu en wohkumeiyeu.
19.31 Newutche wutch Jerusalem sequttahwutcheg pish sohhamwog, kah nag pohquohhogeg wutch wadchuut S[í]on, wus-zealum Jehovah ayeuhteaunit yeu pish wutussen.
19.32 Newutche yeu wussin Jeho[u]ah papaume Assyriae ketass8t, matta pish petutteaou yeu otanat, asuh pumehkitch kôuhquod na$ut, asuh peyunkitch anaquohtag nashpe ogqunneg, asuh ayeuuhkonittue kutaham8kitch.
19.33 En mayut ne wag, ne nan pish wuttinqushken, kah matta pish petutteau yeu[-] otanat, wussin Jehovah.
19.34 Newutch n8wadchanum yeu keitotan tomwehteauunat, wutche nen, kah wutch nuttinneum David.
19.35 Kah nniyeup, ne nohkog, wut-Angelumoh Jehovah sohham, kah togkoma[u], ut Assyrianse tuppuksinnowonganit, nequt pasuk8e, kah shwosuk tahshinchag, kah napanna tahshe muttannonganog kussuog, kah nag omohkehettit nompoae, kusseh, wame nuppoe muhhogkunk.
19.36 Neit Sennakerib Assyriae ketass8t amái, kah monchu, kah qushkeu, kah ayeu Nineveh.
19.37 Kah nniyeup, waussumuadt ut wekit Nisroch ummanitt8moh, Adramelech kah Sharezer wunnaumonuh wuttogkomóuh nashpe togkodteg: kah nag u[so]uh[h]8waog en Armeniáe ohkit, kah Es[a]rhaddonoh wunnaumonuh wunnompass8tamómukquoh.
20.1 YEush kesukodtash Hezekiah nahen nupp8e mahchinau, kah wuttinuh, kah quoshodtumwaenin Isaiah uppeyaonuh, kah wuttinuh, yeu wussin Jehovah, wunohtoush kek, newutche pish kenup, kah matta kuppomantam8.
20.2 Neit quinnuppinum wuskesuk en sussippongkomuk, kah peantamauau Jehovah, n8wau,
20.3 K8wehquetumoush, woi Jehovah, yeuyeu mehquontash, uttoh án pomushái ut anaquabean, wunnamuhkuteyeu88k, kah nashpe pannuppeyeue metah, nutussem ne wanegik ut anaquabean: kah Hazekiah mishe mâu.
20.4 Kah nniyeup, Isaiah asquam sohham8p en nashauee chippinneutunkanit: wuttinn8waonk Jehovah peyaónuk, n8wau,
20.5 Wonk qushkish, kah us Hezekiah mummugquom ut nummissinninneumut, yeu wussin Jehovah, um-Manitt8moh David k8sh, nunn8tam kuppeantamóonk, nunnaum kussippeguash; kusseh, keneetskehesh, nishikquinogkog pish kukkuhkuhquem en wekit Jehovah.
20.6 Kah nukk8chteoh kukkesukodtumash nabo napanna tahshe kodtumwae, kah kuttombesh, kah yeu keitotan wutch wunnutcheganit Assyriáe ketass8t, kah n8wadchanum yeu keitotan, wutche nen, kah wutche nuttinneum David.
20.7 Kah Isaiah n8wau, nemunnum8k neqututcheoash figsash, kah wunnemunnumunáoash, kah upponamunáoash mogqueenit, kah keteau.
20.8 Kah Hezekiah unnau Isaiahoh, teague kukkinneasuonk Jehovah ne neetskehikqueh? kah woh nukkuhkuhquenat wekit Jehovah nishikquinogok?
20.9 Kah Isaiah n8wau, yeu kuhkinneasuonk woh ahtauan wutch Jehovah, Jehovah wutussen ne an8wadt: sun woh onkauw[ô]ht kutchittôushóm8 piogque chippaiyeuut, asuh woh qushkem8ash piogque chippaiyeuut?
20.10 Kah Hezekiah namp8ham, peasin onkaûohteau w8mussùm8ut piogque chippaiyeuut: matchaog, asuh qushkem8itch onkouohteau piogque chippaiyeuut.
20.11 Kah Isaiah quoshodtmwaen mauunnitteauau Jehovahoh, kah qushkehtau onkauôhtau pajeh piogque chippaiyeuut, ne w8msum8uk, ut wut-dyalumut Ahaz.
20.12 Na ahquompak Berodach$Baladan wunnaumonuh Bal[a]dan Babylone ketass8t, negonshhuau lettersash, kah mag8onk, en Hezekiahut, newutche n8tam Hezekiah mahche mahchi[na]u.
20.13 Kah Hezekiah n[a]h wunn8tauoh, kah wunnahtinuh 8nach[ê]su[o]u wek, silver kah gold, kah spicesash, kah mashôadtik suss[é]queáe pummee, kah wame ukkenauwamée kommuk, kah wame [n]ish nam[teó]mukish ut wunnompek8unne komukqut: wanne teag ut wekit, asuh ut wame wunn[a]nawunnum8onganit, nish Hezechiah matta nahtinu[n]kish.
20.14 Neit Isayah quoshodtumwaen peyaoneau ketass8toh Hezechiahoh, & wuttinuh, toh n8wáog yeug wosketompaog, kah tohnoh 8mwog en kuhhogkat? kah Hezechiah n8wau, nag 8mwog nôadtit wutohtimónat, wutch Babilon.
20.15 Kah n8wau, teag naumwog ut ohkeit? kah Hezechiah namp8ham, wame teanteagwassi[n]ish nish nekit wunnaumunnáoash, wanne teag ut nunnompakouunit nish matta nahtinóogish.
20.16 Kah Isayah unnau Hezechiahoh, n8tash wuttinn8waonk Jehovah.
20.17 Kusseh, kesukodtash peyom8ash, wame ne ohtag kekit, kah nish k8shog ponamwehetteupash, pajeh yeu kesukok, pish uss8wuttauunash Babilon, wanne teag pish ushqunnum8un, n8wau Jehovah.
20.18 Kah kenamonunk neg ontsetcheg wutch kuhhotkát, neg pish wúnaumóniéaneg, nag pish wuttamaunuh, kah neg pish eunuchsu8og ut ummishe wekit Babilone ketahs8t.
20.19 Neit Hezechiah unnau Isaiahoh, wunnegen wuttinn8waonk Jehovah ne an8waan: kah n8wau, sunnummatta wunegeninno, wunohteáonk & wunnamuhkuteyeuuk ohtag nukkesukodtum[ú]t.
20.20 Kah onkatogish wutusseongash Hezechiah, kah wame ummenuhkesuonk, & uttoh an ayik nuppissepog, kah conduit, kah paudtau nippe keitotanat, sunnummatta wusṣukwhosinóash, Judae ketahs8tamwog ummequontamoe wusṣukwhongan8óut?
20.21 Kah Hezechiah weesequom8mau 8shoh, kah Manasṣeh wunnaumonuh wunnompasṣ8tamomukquoh.
21.1 MAnasseh nabo neese kodtumwohkom n8che ketass8tam8it, kah ketass8tam88 napanna tahshinchage, kah napanna tahshe kodtumwae ut J[e]rusalem, kah ohkasoh ussowesuoh Hephzibah.
21.2 Kah ussu ne machuk ut anaquabit Jehovah, neaunak wunnishkeneunkquott8m8ash pen8wohteaog, neh Jehovah sohwhohteácheh wutch anaquabhettit wunnaumonuh Israel.
21.3 Newutche, wonk ayim qunnuhquiayeuongash, nish Hezechiah 8shoh paguatunkupash, kah ayimauau Altarsash Baaloh, kah kuppi, ne aseip ahab Israelle ketass8t, kah wowussumau wame kesukque kenauwameongash, kah nah 8tininneumuhkauoh.
21.4 Kah ayim altarsash ut wekit Jehovah, ne papaume Jehovah an8wop, ut Jerusalem nupponam n8wesuonk
21.5 Kah ayimauau altarsash wutch wame kesukque kenauwameongash ut neese chippinneutunkanit wekit Jehovah.
21.6 Kah wunnaumonuh paumusháheau n8taut, kah kukkinneasu utt8cheyeu8ash, kah ussu pauwaongash, kah weoggéheau matche nashauongoh, kah mamontamoh: ussu mishe matcheseonk ut anaquabit Jehovah, m8m8sqheònat.
21.7 Kah ponau kuppiyeue wuttinneukontunkoh neh keṣheoncheh, ut wetuomut, ne papaume Jehovah anomp Davidoh, kah Solomonoh wunnaumonuh; yeuut wetuómut kah ut Jerusalem ne pepenam wutch wame wutchippan8wonganit Israel, na nupponumun n8wesuonk micheme.
21.8 Kah matta nutontohtahtoou wusseet8ash Israel, wutch ohkit ne 8sh8oh anumauogkup: webe kukkinneasehettit ussenat, neaunak wame ne anann8nog, kah neaunak wame naumatuonk ne Moses nuttinneum anann8nomp.
21.9 Qut nag matta kukkutamóog: kah Manasseh uppanneuss8unuh m8cheke matchesenat, onk ne asehettit wutohtimóneash nish Jehovah paguatunkish ut anaquabhettit wunnaumonuh Israel.
21.10 Kah Jehovah ket8kau nashpe quoshodtumwaenue wuttinneumoh n8wau,
21.11 Newutche Manasseh Judae ketass8t wutussenash yeush nishkeneunkquokish, kah anue matchesumau wame Amoritsog ne aséhettit, neh negonuhkunkqutcheh, kah wonk Judahoh matcheseáheau nashpe wuttinnukontunkoh.
21.12 Newajeh yeu n8wadt Jehovah umMánitt8moh Israel, kusseh, nukkod paudto machuk ut Jerusalem, kah Judah, ne howan n8taog, naneeswe wuhtauog8ash pish nupwem8ash.
21.13 Nussummagunum Samariae uppemunneat ut woskeche Jerusalem, kah uppinnompanumóonk wek Ahab, kah nutjishkham Jerusalem, onatuh wosketimp jishkhog wunnonk, jishkhamunat kah wunnumuhkinumunat.
21.14 Kah nutóhquontam ne asqunnumuk nutohtoonk, kah nupponóog ut wunnutchegan8óut ummatwom8oh, kah nag pish sequttahham8onganú8og, kah matcheteauonganú8og ut wame ummatwom8óut.
21.15 Newutche usseog ne machuk ut anaquabeh, kah num8m8sqhikquog musquantamunat, nadteuh 8sh8oh wámunut Egypt, pajeh yeu kesukok.
21.16 Nano, Manasseh seahham mat woskehuwae wusqueheonk m8cheke, nô pajeh wuñómwameechumuhkonat Jerusalem wutch aeehtaue, chaubohk ummatcheseonk ne nashpe matcheseáheont Judahoh, ussenat n[e] machuk ut anaquabit Jehovah.
21.17 Kah onkatogish wutusseongash Manasseh, kah wame ne asit, kah ummatcheseonk ne an matcheseit, sunnummatta wussukwhosinóash, Judae ketass8tamwog ummequontamóe wussukwhonkan8óut?
21.18 Kah Manasseh weeseq[ú]om8mau 8shoh, kah posekinau tanohketeaonganit nehenwonche wekit, Uzzae tanohketeaonganit: kah Ammonoh wunnaumonuh wunnompass8tam8mukquoh
21.19 Ammon nesnehchage kah neese kodtumwohkomup n8che ketass8tam8it, kah neese kodtumwae ketass8tam88 ut Jerusalem, kah ohkasoh ussowesuoh Meshullemeth, wuttaunuh Haruz wutch Jotbah.
21.20 Kah usseu ne machuk ut anaquabit Jehovah, ne aséneup Manassehoh 8shoh.
21.21 Kah pomushau wame mayash, nish 8shoh paumush8hpash, kah wuttinneumohkauau nunneukontunkoh, neh 8shoh wodtinninneumuhkauompoh, kah nah 8wowussumoh.
21.22 Kah nukkonau Jehovah neh um-Manitt8moh 8shoh, kah matta pomushau ummayit Jehovah.
21.23 Kah wuttinneumoh Ammon 8nombeukonóuh, kah nusháog ketass8toh ut nehenwonche wekit.
21.24 Kah ohkée missinninnuog nushaog, wame neh wunnombeukononcheg ketass8toh Ammonoh, kah ohkée missinninnuog, Josiasoh wunnompe ketass8tomwéhkonauh.
21.25 Kah onkatoganash wutusseongash Ammon nish asechish, sunnummatta wussukwhosinóash Judae ketass8tamwog ummehquontamóe wussukwhongan8óut.
21.26 Kah posekinau 8wenohkéimut Uzzae tanohketeaonganit, kah Josiahoh wunnaumonuh wunnompass8tam8mukquoh.
22.1 IOsiah shwosuk tahshe kodtumwohkomup n8che ketass8tam8it, kah shwinchag kah nequt kodtumwáe ketass8tam88 ut Jerusalem, kah ohkasoh ussowesuoh Jedidah wuttaunoh Adajah wutch Boscath.
22.2 Kah usseu ne sampwag ut anaquabit Jehovah, kah pomushau wame ummayit Davidoh 8shoh, kah matta quinnuppu en unninohkôunat asuh menadcheanit.
22.3 Kah nniyeup, nabo shwosuk wutteashe kodtum8mut ketass8t Josias, ketass8t ann8nau Shaphanoh wunnaumonuh Azaliah, wunnaumonuh Meshullam noh Scribe, en wekit Jehovah, n8wau,
22.4 Kuhkuhquish en Hilkiahut kehchesephausuen, onk woh ogketam silver, ne paudtomuk wekit Lord, nish nanausquontamácheg makinnumohetticheh wutch missinninnúut.
22.5 Kah magunach wunnutch[e]gan8óut anakausuenúog, neg nanawunukeg wek Jehovah, kah aninnumauahettich asenutcheh anakausuonk, ne wekit Jehovah, onchteauunat tauwutch[a]shunkish ut wetuómut.
22.6 En Carpentersut, kah wekitteaenuut, kah Masonsog, kah adtoônat timber, kah wunnehtham8e qussukquanash wunnehteauunat wetu.
22.7 Qut matta wunnompagunnum8onk papaume teaguas, ne magumuk en wunnutchegan8óut, newutche pabahtánumwe usseog.
22.8 Kah Hilkiah sephausuen unnau Shaphanoh noh Scribe, nunnamteoh naumatue b8k, ut wekit Lord, kah Hilkiah aninnumauau b8k Shaphanoh, kah wutogketamun.
22.9 Kah Shaphan Scribe peyaonau ketass8tamwoh, kah wonk paudaunchem8kauau ketass8toh, kah n8wau, kittinneummog moenumwog teaguas nish ohtagish wetu[ô]mut, kah uppunamunáoash wunnutchegan8óut neg anakausuitcheg, neg nanawunukeg wek Jehovah.
22.10 Kah Shaphan Scribe wuttinnon ketass8toh, n8wau, Hilkiah sephausuen nuttinnumunk b8k: kah Shaphan wutogketamun ut anaquabit ketass8t.
22.11 Kah nniyeup, ketass8t n8tog naumatuongane batu kutt8ongash, nehnekikom wutogk8unash.
22.12 Kah ketass8t ann8nau Hilkiah sephausuen, kah Ahikam wunnaumonuh Shaphan, kah Achbor wunnaumonuh Micajah, kah Shaphan Scribe, kah Asahiah wuttinneumoh ketass8t, n8wau,
22.13 Monchek nat8tamok Jehovah wutche nen, kah wutch missinninnúog, kah wutch wame Judah, papaume kutt8wongash yeu b8kut ne nameteómuk, newutche missi ummusquanittam8onk Jehovah ne nashqunaietunkqueog, newutche k8shinónog matta kukk[e]htamóog kutt8ongash yeu ut b8kut, ussenat neansukwhosik papaume kenawun.
22.14 Neit Hilkiah sepha[u]suen kah Ahikam, kah Achbor, kah Shaphan, kah Asahiah auog Huldahut mittamwossisse quoshodtumwaen, ummittamwussoh Shallum, wunnaumonuh Tikvah, wunnaumonuh Harhas nanawehteunk hogk8wongash, kah noh ayeu Jerusalem, ut Colledgeut, kah ukkeket8hkauau.
22.15 Kah noh nah wuttinuh, yeu wussin Jehovah um-Manitt8moh Israel, unnok wosketomp noh ann8nukqueóg en nuhhogkat.
22.16 Yeu wussin Jehovah, kusseh, nuppaudto machuk yeuut ayeuonganit, kah neg noh wadohkitcheg, wame b8k kutt8wongash nish Judae ketass8t agkétogish.
22.17 Newutche nutohquanumukquog, kah chiko[k]sumauáog weetemungquok onkatogeh manittoh, woh numm8m8sqhikqunnaóont en musquanittamunat, nashpe wame wunnutchegane anakausuongan8oash, newajeh nummusquanitteaonk pish ayeuuhkonittue nashquneau yeuut ayeuonganit, kah matta pish ontán8.
22.18 Qut Judae ketass8t, noh ann8nukqueog nat8tamauónat Jehovah, yeu woh kuttinnóneau, yeu wussin Jehovah um-Manitt8moh Israel, papaume kutt8wongash nish n8tamanish:
22.19 Newutche kuttah n8hki, kah ken kutóhhohpah kuhhog ut anaquabit Jehovah, n8tam[o]n ne ayeuuhkonittue ádtam yeu ayeuonk, kah ayeuuhkonittue neg na wadóhkitcheg, nag pish touishinne kutohke, kah matanatuonganú8, kah kenenekikom kuttogk8unash kah kummóh ut anaquabeh, nen wonk ken8toush, n8wau Jehovah.
22.20 Newutche kusseh, pish kummukinush en k8shut, kah wunnohteae pish kummukinit en k8weenohkeet, kah kuskesukqutaash matta pish naum8 wame machuk ne paudtau yeu ut ayeuonganit: kah n[à]g wonk paudaunchem8kauwaog ketass8toh.
23.1 KAh ketass8t ann8team8, kah ummukkinnumauóuh wame Judae kah Jerusaleme Eldersoh.
23.2 Kah ketass8t kuhkuhqueu en wekit Jehovah, kah wame Judae wosketompaog, kah wame wadohkitcheg Jerusalem weeche nagum, kah sephausuenuog, kah quoshodtumwenúog, kah wame missinninnúog, papeissisitcheg kah matikkénukeg; kah ogketam ut wehtauogk8óut, wame kutt8wongash ut wunn8wae b8kut, ne namehteómuk ut wekit Jehovah.
23.3 Kah ketass8t neepau kishke pillar, kah wunn8wau ut anaquabit Jehovah, asuhkauónat Jehovah, kah nanawehteauunat wuttinnaumatuongash, kah 8wauwaongash, kah 8sittum8ongash, nashpe mamusse wuttahhou, kah mamusse ukketeahogkôun8uh, ussenat 8nowae kutt8wongash nish wasukuhwhosikish yeu ut b8kut; kah wame missinninnúog neepóe wunn8wáog.
23.4 Kah ketass8t ann8nau Hilkiahoh kehchesephausuenúh, kah nahohtôeu sephausuénuog, kah nanawehteunkig ushquont, sohwuttauunat wutch wut-templumut Jehovah, wame auwohteaongash, nish ayimauitche Baal, kah wutch kuppi, kah wutch wame kesukque kenauwameonk, kah noh wutchikkoswoh, poquodchit ut Jerusalem, ut Kidroneh ohteuhkonit, kah nag uppukqueim8 wutuss8wuttauuneau Bethel.
23.5 Kah wohkukquôsumau neukontunkane sephausuenúh, neh Judae ketass8twamwog kohquttummohettit chikkohsumunat, weetemungquok ut qunuhqui ayeuonganehtu, ut Judae kitotanáhtu, kah wáéene ayeuonganehtu ut Jerusalem: nag wonk chagossumauoncheg weetemungquok Baaloh, nepauzoh, nanepôushadt, kah chipanogqussog, kah wame kesukque kenauwameonk.
23.6 Kah sohh8wuttau kuppi wutch wekit Jehovah, en poquodchieu Jerusalem, en Kidronne sepuissit, kah wutchikkossumun kishke Kidrone sepuissut, kah wuttahtaskuhkomwe sukquohkomun, kah seahhamun ne pasquag, ut 8wenohkéeuóut wunnaumonáuh missinninnúog.
23.7 Kah soquttahham wek8óash Sodomitsog nish kishkohtogish wekit Jehovah, uttoh adt mittamwussissog ayimmohettit waahshunkish wutch kuppi.
23.8 Kah sohh8wunau wame sephausuenùh wutch Judae keitotanehtu, kah nishketeau qunuhqui ayeuongash uttoh sephausuenuog adt chikkohsumwehettit wetemungquok, wutch Geba wehque Beersheba, kah pohquetahham squontame qunushqui ayeuongash, nish ahhut petutteamuk wusquontamut Joshua, nanánuwaen ne ut otanat, nish menadcheinniyeu keitotanae squontamut.
23.9 Qut qunuhqui ayeuongane sephausuénuog, matta kuhkuhqueog en wut-altarumut Lord, ut Jerusalem, qut nag meechwog mat seane petukqunnunk ut kenugke wematt8out.
23.10 Kah nishketeau Tophet, ne wut8nouhkoiyeumut wunnaumonuh Hinnom, onk matta howan wunnaumonuh asuh wuttaunoh woh uppannupwusháheónat n8taut en Molechut.
23.11 Kah amaunau horsesoh, neh Judae ketass8tamwog anumauáhetticheh nepâuzsoh, ahhut petutteamuk ut wekit Jehovah, kishke wut-chamberumut Nathan-Melech, chambere nanawunnuaénin, noh apit nohkôiyeuut, kah chikossum nepauze chariotsash n8taut.
23.12 Kah Altarsash nish woskeche wohqut onohtag wut-chamberum Ahaz, nish Judae ketass8tamwog kesteahettupash, kah altarsash nish Manasses kesteunkupash ut neese wutchippinnútunkanit ut wekit Jehovah yeush ketass8t wunn8ketahhamunash, kah na wutch n8ketahhamun, kah uppuppissiyeum8 wuttinnuhkou Kidrone sepuissut.
23.13 Kah qunuhqui ayeuo[gn]ash nish anaquohtag Jerusalem, nish enninnuhkôunniyeu anninn8e wadchuut, ne Solomon ayimauomp Ashterothoh, wunnishkeneunkquott8m8 Zidoniansog, kah Chemoshoh, wunnishqueneunkquott8m8 Moabitsog, kah Milkomoh wunnishqueneunkquott8m8 wunnaumonuh Ammon, yeush ketass8t wunnishketeauunash.
23.14 Kah soquetahwau nunneukontunkoh, kah tummehtham kuppiyeuash, kah wunnumwohtin ayeuonganit, wosketompae wuskónash.
23.15 Nano, ne Altar ut Bethel, qunuhqui ayeuonk ne Jeroboam wunnaumonuh Nebat, noh matcheseáheomp Israelloh, ayikup, ne Altar kah qunuhqui ayeuonk wussoquttahhamun, kah chikossum qunuhqui ayeuonk, kah wussukukkomwe tahtashkukomun, kah chikohsum kuppi.
23.16 Kah Josias quanuppeit, naum wenohkeash nish na ohtagish wadchuut, kah ann8team8 neemunumunat wuskonash wutch weenohkeet, kah wutchikossumunash ut Altarut, kah wunnishketeauun neaunak wuttinn8waonk Jehovah, Manitt8womp wahteauwáhuwop, wahteauwahuadt yeush kutt8wongash.
23.17 Neit n8wau teague wussuk ne naum? kah kitotanáe wosketompaog wuttinôneau, ne 8wenohkem manittowomp noh wag Judah, kah wahteauwahuau yeush asea[n]ish, ayeuhkonittue Bethelle Altarut.
23.18 Kah n8wau, mukk8nok, howan ontohtókitch wuskonash, neit mukk8namwog wuskonash, weech wuskonash quoshodtumwen, noh wag Samaria.
23.19 Kah wonk qunnuhque ayeuongane weetuomash nish Samarie keitotanahtu, nish Israelle ketass8tamwog ayimmohettipash, m8m8sqheónat Jehovah, Josias wutamaunumunash, kah wuttinteauunash neaunak wame ne asit ut Bethel.
23.20 Kah sephausu wame qunuhque ayeuongane sephausuénúh neh na apinitcheh, ut Altarohtu, kah chikossum na ut wosketompae wuskonash, kah qushkeu en Jerusalem.
23.21 Kah ketass8t ann8nau wame missinninnúh n8wau, nanawehteau8k paumukauadtuonk en Jehovah$ut kummanitt8m8óut, neansukwhosik yeu wuñ8wáe b8k.
23.22 Wunnamuhkut matta ne wuttin nanawehteaóu[u]nnáoh ne ne paumukôadtuonk, wutch ukkesukkodtum8óut wussittumwaenuog neg wasumoncheg Israelloh, asuh ut wame ukkesukkodtum8óut, Israelle ketass8twamwog, asuh Judae ketass8tamwog.
23.23 Qut nabo shwosuk tahshe kodtum8mut Josias yeu paumukauadtuonk unnéheon Jehovah, ut Jerusalem.
23.24 Nano nishkeneungque wanashauanitt8mutcheg, kah mamontumáog, kah nunnukontunkanog, kah Idolsog, kah wame nishkeneunkquokish, nish naumehteamukish ut ohkit Judah, kah ut Jerusalem, Josiah wutamaunuh, onk woh ussu naumatue kutt8wongash nish wasukuhwhôsikish b8kut, ne Hilkiah sephausuen namehteunkup ut wekit Jehovah.
23.25 Kah wanne howae ketass8toh negonuhkongqutcheh tatuppéyeuweoh, noh quanupeit en Jehovah nashpe mamusse wuttah, kah nashpe mamusse ukketeahogkôunoh, kah nashpe mamusse ummenuhkesuonk, neaunak wame wuttinnaumatuonk Moses, asuh asuhkongqutche, matta waabu netatuppeyeuutcheh.
23.26 Qut Jehovah matta qushkinnum8 wutch ummishe musquantam8o[n]k, ne nashpe ummusquanittamm8onk ayeuuhkonittue nashquneau ut Judahut, newutche wame musquanittam8ongash nish nashpe mamusse m8m8sqheonchish.
23.27 Kah Jehovah n8wau, kah Judah wonk nutontash wutch anaquabeh nean ontashog Israel, kah nuppogketam yeu keitotan Jerusalem, ne pepenamomp, kah wetu ne an8waomp n8wesuonk na pish ohteau.
23.28 Kah onkatogish wutusseongash Josiah, kah wame ne asit, sunnummatta wussukwhosin8ash, Judae ketass8tamwog ummequontamóe wussukwhosuongan8óut.
23.29 Ut ukkesukkodtumwash, Pharaoh Nechoh Egypte ketass8t, ayeuuhkonittue kuhkuhquetauau Assyriae ketass8toh, en Euphratese sepuut: kah ketass8t Josiah wutayeuhkonuh, kah wunnushoh ut Megiddo, mahche nauont.
23.30 Kah wuttinneumoh nupp8e ummonchanóuh ut chariotut, wutch Megiddo, kah uppas8óuh ut Jerusalem, kah upposekinóuh ut nehenwonche 8wenohket, kah ohkée missinninnúog, nemunaog Jehoahazoh wunnaumonuh Josiah, kah wussusséqunóuh, kah wunnompe ketass8tamweheóuh 8shoh.
23.31 Jehoahaz nesnehchage kodtumwohkom n8che ketass8tam8it, kah ketass8tam88 nishuoh nepauzoh ut Jerusalem: kah ohkasoh ussowesuoh Hamutal, wuttaunoh Jeremiah wutch Libnah.
23.32 Kah usseu ne machuk ut anaquabit Jehovah, neaunak wame ne 8shoh asénit.
23.33 Kah Pharaoh$Nechoh, wehwepapinuh ut Riblah, ut ohkit Hamath, matta ukketass8tam8inneat ut Jerusalem, kah ompweteahto ne ohke, nequt pasuk8e silvere talentsash, kah golde talent.
23.34 Kah Pharaoh$Nechoh Eliakimoh ketass8tamweheoh, wunnaumonuh Josias, wunnompenonat Josiasoh 8shoh, kah qunnuppenumau 8wesuonk, Jehoiakim, kah amaunau Jehoahaz: kah peyau Egypt, kah na wuttit nuppun.
23.35 Kah Jehoiakim aninnumauau ne silver kah gold Pharaoh, qut ompweteahto ohke magunat teaguas, neaunak wutann8team8onk Pharaoh, ompweteaheau ne ohkée missinninnuh ne silver kah gold, nishnoh pasuk neaunak wutompeteaonk, aninnumauónat Pharaoh$Nechoh.
23.36 Jehoiakim neesneechage kah napanna tahshe kodtumwohkom n8che ketass8tam8it, kah nabo nequtt[e] kodtumwae ketass8tam8 ut Jerusalem, kah ohkasoh ussowesuoh Zebudah, wuttaunoh Pedajah wutch Rumah
23.37 Kah usseu ne machuk ut anaquabit Jehovah, neaunak wame ne asénit 8shoh.
24.1 UT ukkesukodtumut Nebuchadnezzar Babylone ketass8t kuhkuhqueu, kah Jehoiakimoh wuttinneum8 niṣhwe kodtumwae, neit qushku kah wutcheketauoh.
24.2 Kah Jehovah wutayeukonittue wutann8tinuh Caldée chippan8wongash, kah Syrianse chippan8ongash, kah Moabitse chippan8ongash, kah wunnaumonuh Ammon wutchippan8ongash, kah wutayeuuhkonittue an[n]8nuh en Judah, paguatauunat, neaunak wuttinn8waonk Jehovah, ne an8wop nashpe quoshodtumwaenúe wuttinneumoh.
24.3 Wunnamuhkut nashpe wutann8team8onk Jehovah yeu wunnuhkekongqun Judah nah wutontushonat wutch anaquabit wutche ummatcheseongash Manasseh, neaunak wame ne ásit.
24.4 Kah wonk wutch mat woskehuwae wúsqueheonk ne seahhog (newutche numwohtau Jerusalem mat woskehuwae wusqueheonk) ne Lord matta ahquontam8gk.
24.5 Kah onkatoganash wutusseongash Jehoiakim, kah wame ne asit, sunnummatta wussukwhosinash Judae ketass8tamwog ummehquontamóe wussukwhongan8óut?
24.6 Neit Jehoiakim weesequom8mau 8shoh, kah Jehoiachinoh wunnaumonuh wunnompass8tam8mukquoh.
24.7 Kah Egypte ketass8t matta wonk kuhkuhqueu wutch wutohkit: newutche Babylone ketass8t sohkohsu, wutch Egypte sepuut, wehque Euphratese sepuut, wame ne wadchiik Egypte ketass8tamwut.
24.8 Kah Jehoiachin nabo shwosuk tahshe kodtumwohkom n8che ketass8tam8it, kah ketass8tam88 ut Jerusalem nishuoh nepauzsoh, kah ohkasoh ussowesuoh Nehushta wuttaunoh Elnathan wutch Jerusalem.
24.9 Kah usseu ne machut ut anaquabit Jehovah, neaunak wame ne 8shoh asénit.
24.10 Na ahquompak wuttinneumoh Nebuchadnezzar Babylone ketass8t ayeuuhkonittue kuhkuhquehtamwog Jerusalem, kah keitotan wéenuhkomun.
24.11 Kah Nebuchadnezzar Babylone ketass8t, ayeuuhkontam keitotan, kah wuttinneumoh 8weenuhkominin.
24.12 Kah Jehoiachin Judae ketass8t, sohham en Babylone ketass8tamut, nagum kah ohkasoh, kah wuttinneumoh, kah wussontimósimoh, ah wutannosuéneumoh: kah Babylone ketass8t wuttohqunuh shwosuk adtahshe kodtumwae ketass8tam8it.
24.13 Kah na wutch sohwuttáuun wáme nompakouunash ut wekit Jehovah, kah sokqsumun wame golde wishquash, nish Solomon Israelle ketass8t ayikupash ut wuttempleumut Jehov[a]h, ne án8wop Jehovah.
24.14 Kah monchatau wame Jerusalem, kah wame sontimoh, kah wame menuhkesuénuog, piogque muttanonganog kussuog missinóog, kah wame iyánanakausuénuog, kah smithsog, wanne howan sequnnóun, qut webe matchekuog ut ohkeit.
24.15 Kah monchanau Jehoiachinoh en Babylon, kah ketass8t ohkasoh, kah ketass8t ummittamwussoh, kah wutannohsuéneumoh, kah menuhkesuénuh ut ohkit, yeu ummissinnohkonun wutch Jerusalem en Babylon.
24.16 Kah wame menuhkesuenuog nesausuk tahshe muttannonganog kussuog, kah iyananakausuenuog, kah smithsog nequt muttannonganog kussuog, wame neg manuhkesitcheg, kah tapenukeg ut ayeuwuttinneat, neh Babylone ketass8t missinóe uppas8oh Babylon.
24.17 Kah Babylone ketass8t wunnompe ketass8tamweheuh, Mattaniahoh 8shoh wematoh, kah wutúhs8we uss8wenuh Zedechiah.
24.18 Zedechiah nesnehchage kah nequt kodtumwohkom n8che ketass8tam8it, kah nabo nequtte kodtumwae ketass8tam88 ut Jerusalem, ohkasoh ussowesu Hamutal, wuttaunoh Jeremiah wutch Libnah.
24.19 Kah matchesu ut anaquabit Jehovah, neaunak wame Jehoiachin ne aseit.
24.20 Newutche nashpe ummusquanitteaonk Jehovah n$niyeup ut Jerusalem kah Judah, nô pajeh uppogkenonat wutch anaquabit, Zedechiah cheketauau Babylone ketass8toh.
25.1 KAh n$niyeup, pasuk8gun adtahshe kodtumwae ketass8tam8it, ut uppiogque kodtum8mut piogqkukquinuhhog nepauz, Nebuchadnezzar Babylone ketass8t ayeuuhkonittue peyau Jerusalem, kah wame ukkenauwameonk, & wuttuppukissinn8wontamuneau, kah wutayeuuhkonittue wonkon8sinúhkontamuneau waéene.
25.2 Kah keitotan wéenuhkomun pajeh nabo wunnequtte kodtum8mut Zedechiah.
25.3 Kah pasuk8gun adtahshikquinuhhog, yau8ut nepauz, mahshagquod sohkohsu ut otanat, kah na matta petukqunnunkaninno wutche missinninnúog ne ohkeit.
25.4 Kah ketitotan poksheau, kah wame ayeuteae missinninnúog nukonae wussem8og, squontame mayut, nashaue neeseneutunkanit, ne kishke ketass8t wuttittanohketeaonganit, (kah Caldeansog wéenuhkomwog keitotan) kah ketass8t au ne may, nogque mukoshquttaut.
25.5 Kah ukkenauwaeongan8 Caldeansog n8swehtahwhaog ketass8toh, kah ummattanóuh ut Jerichoe mukoshquttaut: kah wame ukkenauwamemoh seahshau wutch wuhhogkat.
25.6 Neit nag tohqunáog ketass8toh, kah uppas8óuh Babylone ketass8tamwut, en Riblah, kah 8sumouh.
25.7 Kah nushaog Zedechiah wunnaumonuh anaquohtag wuskesukqutash, kah kodtinnumwog wuskesukquash Zedechiah, kah wuttohtogkuppinóuh nashpe brasṣe fettersash, kah wutuss8unóuh Babylon.
25.8 Kah napanna adtahsuit nepâuz (ne nabo pask8gun wutteashe kodtum8m Nebuchadnezzar Babylone ketass8t:) Nebuzaradan wadchanuae mugquomp, wuttinneumoh ketass8t Babilon, peyau Jerusalem.
25.9 Kah chikossum wek Jehovah, kah ketass8t wek kah wame Jerusalem wetuomash, kah nishnoh mishauau wek wutchikossumunash nashpé n8tau.
25.10 Kah wame Caldeanse kenauwameonk neh wetomukqutcheh wadchanuáe mugquomp, sohquetahhamwog Jerusaleme pummeneutunk waéenu.
25.11 Kah onkatogig missinninnúog, neg asqunutcheg ut keitotanat, kah waseemwutcheg, neg wadshoncheg Babilone ketass8tamwut, kah neg sequnutcheg wutch mátaanukeg, Nebuzáradan wadchanu[á]e mugquomp ummonchanuh.
25.12 Qut wadchanu[á]e mugquomp, sequnau matchekuénu ut ohkit, wenominneohketeaénuunneat, kah ohketeaenûunneat.
25.13 Kah brasse nepattunkquongash nish ohtagish weekit Jehovah, kah basesash, kah brasse keitoh ne ohtag wekit Jeh[ó]vah, Caldeansog wussukquetahhamunneau, kah monchatóog ne brasse en Babilon.
25.14 Kah wishquash kah shovelsash kah snuffersash, kah kenamóog, kah wame wompuhshagque auwohteaongash, nish nashpe wowussummuáhetticheh, nish wutamaunumunáoash.
25.15 Kah tanishinneae kuppuhheganog, kah wunnongash, kah nish goldeu8gish, ne gold, kah nish silvereu8gish, ne silver, wadchanuáe mugquomp wunneemunnumunash.
25.16 Neesinash pillarsash, pasuk keitoh, kah basesash nish Solomon ayikupash wutche wek Jehovah, wame yeush brasse auwohteaongash, w[a]nne wáeu quttuhwhósin8ash.
25.17 Nesohkunkquok pasuk pillar, nabo shwosuk tashishquanogkod, kah wabuhkuhk8uk, ne brasse, kah ne sohkunkquok uppuhkuk nishwesquanogkod, pepémusqunumwe anakausuonk, kah pomgranatsash, ut uppuhkukqut waéene wame wompuhshog; kah netatuppe yeush, nahohtoeu pillar, nashpe pe[m]squnnumwe anakausuonk.
25.18 Kah wadchanuáe mugquomp tohqunau Serajahoh kéiche[-]sephausuénúh, & Zephania nahohtôeu sephausuénin, kah nishuog nanawehteunkig ushquont.
25.19 Kah neemunau wutch otanat anninnohsuen[u]h, noh nanawunumwáhit ayeuteuh, kah napanna tahsuog wosketompaog neg anaquabit ketass8t, neg namehitcheg ut otanat, kah keihche Scribe ayeuteáut, noh agkemont missinninnúh ne ut ohkeit, kah nequtta tahshinchagkodtog wosketompaog missinninnuog ne ut ohkeit, neg namehetcheg ut keitotanat.
25.20 Kah Nebuzaradan wadchanuáe mugquomp yeuh wunneemun[o]h, kah uppas8oh Babilone [kt]ass8tamwut, ut Riblah.
25.21 Kah Babilone ketass8t nah wuttogkomuh, kah nah wunnushuh ut Riblah, kah Hamathe ohkeit, neit Judah monchanau wutch wutohkeit.
25.22 Kah missinninnuog neg apitcheg ne ohkeit Judah, neh Nebukad-nezzar Babilone ketass8t asqunnompuh, Gedaliah wunnaumonuh Ahikam, wunnaumonuh Shaphan, wunnanawunnumwaheuh.
25.23 Kah wame mugquompaog kenauwameunnútu, nag, kah wuttinneum8uh, n8tamwehettit, Babilone ketass8t nanawunnumwaheau Gedaliahoh, nag peyaog Gedaliahut ut Mizpah, Ishmael wunnaumonuh Nethaniah, kah Johanan wunnaumonuh Chareah, kah Sarajah wunnaumonuh Tanhumeth, wun-Netophathit, nag kah wuttinneum8uh, kah Iaazaniah wunnaumonuh um-Maachathit, nag kah wuttinneumoh.
25.24 Kah Gedaliah nah wutchadchekeimuh, kah wuttinneum8uh, kah wuttinuh, ahque wabuunuk8k 8tinninneumunneaóont Caldeansog: ayek ohkeit, kah wuttinneumuhkok Babilone ketass8t, kah pish k8niyeuwontamuneau.
25.25 Qut nniyeup nesausuk adtahs8it nepâuz, Ishmael wunnaumonuh Nethaniah, wunnaumonuh Elishama, wutch ketass8t 8skannemunneuh, peyau, kah piogqussuoh wosketompuh weeche, kah togkomaog Gedaliah newaj nuppuk, kah Jewsog kah Caldeansog neg wetomoncheg ut Mizpah.
25.26 Kah wame missinninnúog papeississitcheg kah matukkenukeg, kenauwamee mugquompaog nepoog kah peyaog Egypt, newutche qushaog Caldeansoh.
25.27 Kah nniyeup, shwinchage kah nesausuk tahshe kodtum8mut ut ummissinn[á]inneat Johojachin Judae ketass8t, ut nabo nees8it nep[â]uz nesnehchage kah nesausuk adtahshikquinuhhog nepauz, Evil-Merodach Babilone ketass8t, ut kodtum8ut ne adt n8che nanawunnuadt, tohshinnumauau uppuhkuh Jehojachinoh wutch kuppishshagkinnittuonganit.
25.28 Kah 8womoausont8ánumauau, kah upponawoh wutappuonk, waabe wutappuongan8oash ketass8tamwoh neh wetomukqutcheh ut Babilon.
25.29 Kah wutôs8wunumauoh ukkuppishagkinae hogk8unash, kah meechwoh petukqunnunk ut anaquabit n[á]gwutteae, nisohke pomantaminit.
25.30 Kah ummenehkheaonk nagwutteae menehkheaonk wuttinnumauoh ketass8t as[è]kes[u]kokodae ôadtuhkauaonk nisohke pomontog.
