1.1 ONK Ketass8t David kehchisu8, sepepomantog, kah upputtáguhwh[ô]uh hogk8wongash, qut matta kussittánameu.
1.2 Newajeh wuttinneumoh unnukqut: natinneáwhunach wuske penomp, kah noh neepauitch anaquabit ketass8t, kah kes8sumonch, kah sepsinitch upp8chenauónut, onk woh nussontimom ketass8t kussittanamu.
1.3 N[é]it natinnewhaog wunnetue penompuh, pañuppu wame wussissippoiyeum8wout Israel, kah nameheaog Abishag wus-Shunamit, kah uppas8ouh ketass8tamwut.
1.4 Kah penomp mo ahche wunnetu, kah noh kes8sumau ketass8tamwoh, kah 8tinninneumuhkáuoh, qut ketass8t matta 8waheuh.
1.5 Neit Adonijah wunnaumonuh Haggith misheheau wuhhogkuh, n8wau, nen nukketass8tamom, kah noh quaquoshwunnuma[u] chariotsash, kah horsesoh na8mukqunutcheh, kah napanna tahshinchagkodtog wosketompaog negonshae quaquecheh.
1.6 Kah 8shoh matta n8nheoou wóhtohut, nashpe n8wonat, tohwutch yeu ussean? kah noh wonk wunnetu, kah nahohtoeteumau Absolomoh.
1.7 Káh keket8kauau Joaboh wunnaumonuh Zerviah, kah Abiatharoh sephausuenuh, kah nag asuhkauoncheg Adonijahoh, wutt[á]nnumauouh.
1.8 Qut Zadok sephausuenin, kah Menajah wunnaumonuh Jehojada, kah Nathán quoshodtumwaen, kah Shimei, kah Rei, kah ummenuhkese[e]eneumoh David, matta weetomauoog Adonijahoh.
1.9 Kah Adonijah nushau shepsoh oxinoh, kah wunnogque neetasu, kishke Zohelethe qussuk ne kishke Enrogel, kah wehkomau wame weematoh, wunnaumonuh ketass8t, kah wame Judae wosketompaog, ketasṣ8t wuttinneumoh.
1.10 Qut Náthan sephausuenin, kah Benajah, kah menuhkesuénuog, kah Solomoh wématoh matta 8wehkomuh.
1.11 Newajeh Nathan ken8nont Bathsheba ohkasoh Solomon, n8wau, sunnummatta ken8tam8h Adonijah wunnaumonuh Haggith ketasṣ8tam88, kah David nusṣontimomun matta 8wahteáu8un?
1.12 Newutche yeuyeu peyaush k8wehquetumoush, kén8nunitti, onk woh kutompteauunat kuppomantamóonk, kah uppomant[a]moonk kenaumon Solomon.
1.13 Monchish, aush ketasṣ8tamwut Davidut, kah us, nusṣontimom ketasṣ8t, sunnummatta kutchadchek[é]imomp mittamwossisṣe kittinneum, kussip, wunnamuhkut Solomon kenaumon pish ketasṣ8tam88 nahoht[ô]eu nen, kah pish appu nutappuonganit? neit tohwutch Adonijah ketasṣ8tam8it.
1.14 Kusṣeh, naut keket8kauádt ketasṣ8t, nen wonk pish kutasukaue peyaonsh, kah pish nummenuhkehteo kukkutt8wongash.
1.15 Kah Bathsheba petutteau en ketasṣ8tamwut, en chamberut, kah ketasṣ8t mo ahche máhtauntam, kah Abishag wus-Shuna[n]it, 8tinninneumuhkauau ketasṣ8toh.
1.16 Kah Bathsheba nauwaeu, kah quttianumwe unneheau ketasṣ8toh: kah ketasṣ8t n8wau teague kukkodtantam?
1.17 Kah wuttinuh, nusṣontimom, kutchadchekeimomp mittamwossisṣe kittinneum, nashpe Jehovah kummanitt8m, wunnamuhkut Solomon kenaumon pish nutasukaue ketásṣ8tamomuk, kah nóh pish appu nutappuonganit.
1.18 Kah yeuyeu kusṣeh Adonijah ketasṣ8tam88 kah yeuyeu nusṣ[ó]ntimom ketasṣ8t matta k8wahtea[a]uouun.
1.19 Kah nushau oxinoh kah shepsoh monaoh, kah wehkomau wame wunnaumonuh ketasṣ8t, kah Abiathar sephausuen, kah Joab mugqu[o]mp ut ayeuhteauut, qut Solomonoh kittinn[é]umoh matta 8wehkomuh.
1.20 Kah ken nussontimom ketass8t, wuskesuk8ash wame Israel kuhhogkat, nag woh kittinóog, howan woh apit wutappuonganit nussontimom ketass8t, asuhkaue nagum.
1.21 Matta ne nan8g, pish n$nih, nussontimom ketasṣ8t weeche kou8mont 8shoh, neit nen, kah nunnaumon Solomon pish nutogquanumitteamun matcheseaenùut.
1.22 Kah kusṣeh, ash pame keket8kauont ketasṣ8tamwoh, Nathan quoshodtumwaen wonk petutteáu.
1.23 Kah nag unnaog ketasṣ8tamwoh, kusseh Nathan quoshodtumwaen, & petutteadt anaquabit ketasṣ8t, nauwaeu ut anaquabit ketasṣ8t, wuskesuk en ohk[é]kontu.
1.24 Kah Nathan n8wau, nusṣontimom ketasṣ8t, kussimus, Adonijah pish nutásukaue ketasṣ8tam88, kah pish appu nutappuonganit?
1.25 Newutche w8musṣui yeu kesukok, kah nushau oxinoh, kah wunogque netasu, kah sheepsoh m8cheke, kah wehkumau wame ketass8t wunnaumonuh, kah ayeuteae mugquompoh, kah Abiathar sephausuen, kah kusseh metsuog kah wuttattamwog ut anaquabit, kah n8waog, God wadchanonch Adonijah ketass8t.
1.26 Qut nen, nen kittinneum, kah Zadok sephausuen, kah Benajah wunnaumonuh Jehojada, kah kittinneum Solomon matta n8weehkomuk8un.
1.27 Sun yeu nnih nashpe nussontimom ketasṣ8t, kah matta kenahtinnóun kittinneum howan woh apit wutappuonganit nusṣontimom ketasṣ8t, asuhkaue nagum.
1.28 Neit ketasṣ8t David, namp8ham kah n8wau, wehkom Bathsheba, kah noh peyau anaquabit ketasṣ8t, kah neepau anaquabit ketasṣ8t.
1.29 Kah ketasṣ8t chadchekeyeuau, & n8wau, pomontog Jehovah, noh tomheont nukketeahogkóunoh wutch wame onkquanumwinneat.
1.30 Neane chadchekeimunomp nashpe Lord um-Manitt8moh Israel, nussip, wunnamuhkut kenaumon Solomon pish nutásukáue ketasṣ8tamómuk, kah noh pish appu nutappuonganit, en nompe nen, ne wunnamuhkut nutusṣen yeu kesukok.
1.31 Neit Bathshebah nauwaeu, wuskesuk en ohkekontu, kah quttianumwe unneheau ketasṣ8toh, kah n8wau, nusṣontimom ketass8t David micheme pomontaj.
1.32 Kah ketasṣ8t David n8wau, wehquetumiek Zadok sephausuwaen, kah Nathan quoshodtumwaen, kah Benajah wunnaumonuh Jehojada, kah nag peyaog anaquabit ket[a]s[ṣ]8t.
1.33 Ketasṣ8t wonk nah wuttinuh, neemunok wuttinneumoh kussontimom8h, kah Solomon nunnaumon nayeumheuk nehenwonche nummulumut, kah womsúunok Gihon.
1.34 Kah Zadok sephausuwaen, kah Nathan quoshodtumwaen, nag naut susséqunáhettich ukketass8tam8uneat ut Israel: kah puhpequoht[ó]8k monopuhpeg, kah n8wagk, God wadchanonch ketass8toh Solomonoh.
1.35 Neit pish kutasukaue kuhkuhk8mw8, onk woh peyau, kah woh appu nutappuonganit, newutche noh pish nunnompe ketass8tam8muk, kah noh nukkeitim wunnanawunnumunat ut Israel kah Judah.
1.36 Kah Benajah wunnaumonuh Jehojada namp8hamauau ketass8toh, kah n8wau, Amen. Jehovah umManitt8moh nusso[m]timom ketass8t ne n8waj.
1.37 Neáhen Jehovah weetomont nussontimomoh ketass8toh, ne ne weetomonch Solomonoh, kah wutappuonk ánue mishehteauonch, onk wutappuonk nussontimom ketass8t David.
1.38 Nemehkuh Zadók sephausuenin, kah Nathan quoshodtumwaen, kah Benajah wunnaumonuh Jehojada, kah Cherethitsog, kah Pelethitsog w8msuog, nayeumwaheaog Solomonoh, ut ummeulumoh ketass8t David, kah uppas8óuh Gihon.
1.39 Kah Zadok sephausuen nemunum askone pumme wutch Tabernakleut, kah sussequnau Solomonoh, kah nag puhpequohtoog monopuhpeg, kah wame missinninnúog n8waog, God wadchanonch ketass8toh Solomonoh.
1.40 Kah wame missinninnuog wutasukaue kuhkuhk8móuh, kah missinninnúog puhpequohtoog puhpequonash, kah mishe weekontamwe wekontamwog, newaj ohke kutt8m8uk, nashpe ummishont8waongan8.
1.41 Kah Adonijah, kah wame neg paoncheg mishadtupp8onganit wuñ8tamuneau, mahchipwehettit, kah Joab n8tog wadtauatunkqussue monopuhpeg, n8wau, tohwaj yeu n8wom8uk ut keitotanat, wogkouéhettit.
1.42 Kah ash pam8adt, kusseh Jonathan, wunnaumonuh Abiathar sephausuen, peyau, kah Adonijah wuttinuh, petutteash, newutche ken menuhkesuen, kah k8naunchem8kiimun.
1.43 Kah Jonathan namp8ham, kah unnau Adonijah, wunnamuhkut nussontimom ketass8t David, ketass8tamwáheau Solomo[m]oh.
1.44 Kàh ketass8t weeche ann8nau Zadokoh sephausuen, kah Nathan quoshodtumwaen, kah Benajah wunnaumonuh Jehodaja, kah Cherethitsog kah Pelethitsog, kah wunnaiyeumwáheuh ummeulumoh ketass8t.
1.45 Kah Zadok sephausuwaen, kah Nathan quoshodtumwaen, wussusséqunóuh ketass8tam8onk ut Gihon, & na wutch wekontamóe kuhkuhqueneau, newaj keitotan wonk kutt8m8uk: yeu wadtauatunkqussuonk ne n8tamóg.
1.46 Kah wonk Solomon appu, ut ketass8tamóe appuognanit.
1.47 Kah wonk, wuttinneumoh ketass8t peyaog wunnanumónat nussontimomun ketass8t David, n8waog, ánue wunnehteauitch 8wesuonk Solomon, onk ne k8wesusuonk, kah anue mishehteauitch wutappuonk onk ne kutappuonk, kah ketass8t nauwaeu ut appinneat.
1.48 Kah yeu wonk wussin ketass8t, wunnánumunach Lord um-Manitt8moh Israel, noh maguk pasuk wutappinneat nutappuonganit, yeu kesukok, nuskesukquash wunnaumun.
1.49 Kah wame weeche mishadtupp8moncheg Adonijah wabesuog, kah neepoog, kah nishnoh pasuk monchu.
1.50 Kah Adonijah wabesu wutche Solomonoh, kah neepau, kah monchu, kah anunnunkqueu wutaskonoh Altar.
1.51 Kah unnon Solomon n8won, kusseh, Adonijah qushau ketass8tamwoh Solomonoh, newutche kusseh, anunnukqueu Altare askonuh, n8wau, ketass8t Solomon chadchekeimitch yeu kesukok, matta wunnushónat wuttinnéumoh nashpe togkodteg.
1.52 Kah Solomon n8wau, tapenumweinnuit, matta pish ummeesunk penushano en ohkeit, qut matcheseonk namehteauit, pish nup.
1.53 Neit ketass8t Solomon ann8team8, kah 8w8msuunóuh wutch Altarut, kah peyau, kah nauwaeu en ketass8tamut Solomonut, kah Solomon wuttinuh, aush kekit.
2.1 KAh ukkesukodtumash David pàswohtaash woh wunnuppunát, kah meechumuhkonau Solomonoh wunnaumonuh n8wau.
2.2 Nuttom ummáyut wame ohke, newutche menuhkeish, kah ógqueusish wosketompaut.
2.3 Kah nanawehteoush ummeechumuhkausuwaonk Jehovah kum-Manitt8m, pomushónat ummayut, nanawehtinneat ukkuhk8waongash, kah wutann8team8ongash, kah 8sittum8ongash, kah 8wauwaongash: neansukwhosik ut wuttinnaumatuonganit Moses, onk woh k8ni wame ne asean, kah uttoh an quinnuppean.
2.4 Onk wóh Jehovah wuttinn8waonk nagwutteohteau, ne an8wop papaume nen n8wop, keneechanog nunnukqussehettit en mayut, pomushonat anaquabet ut wuñamuhkuteyeuut, nashpe mamusse wuttah, kah mamusse ukketeahogkounoh, matta pish paunushano (n8wóp) wutche ken, ut wutappuonganit Israel.
2.5 Nano wonk k8wàhteo toh anhikqueomp Joab wunnaumonuh Zerviah, kah uttoh anheomp nees8oh Israelle ayeuhteae Mugquompuh, Abner wunnaumonuh Ner, kah Amasa wunnaumonuh Jether, neh nashóncheh, kah s8ksquohtam ayeuhteae musqueheonk, wanohteamuk, kah ponam ayeuwuttue wusqueheonk upputtukquobissinit, ne ohtagkup wusseganit, kah ut ummoxinit nish wusseetut.
2.6 Newutche ussish neaunak k8waantam8onk, kah 8wompuhqu[ò]ou ahque wunohteae w8msum8utch en weenohkeit.
2.7 Qut womoausue unneh wunnaumonuh Barzillai uk-Giliadit, kah neg8wehettich neg meetsitcheg ut kuttablumut, newutche ne nuttinne peyaonukqunnaoh, waseemwean newutche Absolom kemat.
2.8 Kah kusseh k8wetomuk Shimei wunnaumonuh Gera up-Benjamit wutch Bahurim, noh manuhke matannumeup, ne kesukok aóon Mahanaim, qut w8msu nunnogskonkqunat ut Jordan, kah nutchadchekeimop nashpe Jehovah, nussip, matta kenushinn8 nashpe togkodteg.
2.9 Newutche yeuyeu ahque ogquánum mo machesumuk, newutche k8waantam, kah k8wahteoh uttoh anheadt, qut 8wompequou w8msuuttoush nashpe wusqueheonk en weenohkit.
2.10 Neit David weesequom8mau 8shoh, kah posekinau wutotanat David.
2.11 Kah kesukodtash nish David nanawunnuwache ut Israel, yauunchage kodtumwae, nesausuk tahshe kodtumwae nanawunnuau ut Hebron, kah shwinch[à]ge kah nishwe kodtumwae nanawunnuau en Jerusalem.
2.12 Neit Solomon appu wutappuonganit 8shoh Davidoh, kah wutass8tamoonk mishe menuhki.
2.13 Kah Adonijah wunnaumonuh Haggith peyau Bathsheba ohkasoh Solomon, kah noh n8wau, k8nohteae peyon? kah n8wau wunohteae.
2.14 Kah wonk n8wau, ne teaguás kuttinsh kah n8wau ket8kash.
2.15 Kah n8wau, k8wahteaun ketass8tamóonk n8tiheinnea, kah wame Israel, nukkinnompamukquog, nukketass8tam8inneat: qut ass8tamoonk quinnuppemo, kah wuttaihe nemat: newutche ne wuttaihe wutch Jehovah$ut.
2.16 Kah yeuyeu k8wehquetumoush pasuk teaguas, ahque pann8wohtah, kah wuttinuh ket8hkash.
2.17 Kah n8wau, k8wehquetumoush ken8s Solomon ketass8t (newutche matta kuppañ8wohtunk8h) nuttinnumunkqunat Abiṣhahog n8mittamwussissinneat.
2.18 Kah Bathsheba n8wau, nah, ken8tamwanhish ut ketass8tamwut.
2.19 Newaj Bathṣheba aónont ketass8tamwe Solomonoh, ukken8tamwanshónat Adonijah? kah ketass8t neepau kah wunnogskauoh, kah wunnauwaéhtauoh, kah appu wutappuonganit, kah ponamw[ó]ht[o]u appuonk wutche ketass8t ohkasoh, kah appu wuttinnohkouneiyeu.
2.20 Neit n8wau, kukkodtantamoush pasuk peasik, k8wehquetumoush chèket[i]hkon, kah ketass8t wuttinuh wehquttumah nokas, newutche matta kutcheketáuun8.
2.21 Kah n[o]wau, Ab[ì]shag wu-Shunamit, ummittamwussuhkauunaj Adonijah keemat.
2.22 Kah ketass8t Solomon namp8ham kah unnau ohkasoh, kah tohwaj wehquetumwanshadt Abishagoh wus-Shunamitoh, Adonijah? wehquetumwa[n]sh wonk ketass8tamóonk, (newutche noh mohtomegitteáeu neemat) wutche nagum, kah wutche Abiathar sephausuen, kah wutche Ioab wunnaumonuh Zerviah.
2.23 Neit ketass8t Solomon chadchekeyeuau nashpe Jehovah, n8wau, God ne unnénitch kah m8cheke, Adonijah matta yeu kutt8onk n8wóg ayeuuhkonittue nehenwonche uppómantamóonk.
2.24 Newutche yeuyeu neane pomantog Jehovah, noh mánuhkéhit, kah nupponuk wutappuongánit n8sh David, noh ayimiit wetu, neané quoshauadt, Adonijah pish nusháu yeu kesukok.
2.25 Kah ketass8t ann8team8 nashpe wunnutcheg Benajah wunnaumonuh Jehoiada, kah ukquentauóh newaj nuppuk.
2.26 Kah ketass8t unnau Abiatharoh sephausuwáen, aush Anathoth nehenwonche kutohteakonit, newutche kuttumhouam nupp8onk, qut matta yeuyeu kenushin8, newutche kukkinnunúmop wut-Arkum Lord Jehovah, ut anáquabit n8sh David, kah newutche kutunkquanumup ut wame ne n8sh adt unkquánumup.
2.27 Nemehkuh Solomon sohh8kauau Abiatharoh, wutch 8sephausuwenumuneat Jehovah, onk woh uppogkodche ussenat wuttinn8waonk Jehovah, ne an8wop papaume wek Eli ut Sailoh.
2.28 Neit unnaunchem8kaonk péyaum8 Joabut, (newutche Joab asuhkauequshk8mont Adonijahoh tohkônogque matta w[u]tásukaue qushkum8un Absolom,) kah Joab aspuhh8au ut tabernaklumut Jehovah, kah sogkunau Altare askonoh.
2.29 Kah unnon ketassot Solomon, Jóab ushpuhh8au wuttabernaklumut Jehovah kah kusseh kishkappu Altaroh, neit Solomon ann8nau Benajahoh wunnaumonuh Jehojada, n8wau, quentau.
2.30 Kah Benajah peyau wuttabernaklumut Jehovah, kah wuttinuh, yeu wussin ketass8t, sohhash, kah n8wau matta, qut yeu nutut nuppun, kah Benajáh padunchem8kauau ketass8toh, n8wau yeu wussin Joab, kah yeu nuttin namp8hamu[n]kqun.
2.31 Kah ketass8t wuttinuh, ussish ne an8wad, kah quentau, kah posekin, onk woh kuta[m]aunum mat woskehuwae musqueheonk, ne Joab s8ksquohthogkup, wutch nuhhogkat kah wutch wekit n8sh.
2.32 Kah Jehovah ukqushkinnuma[u]oh 8sqheonk, ut nehenwonche uppuhkukqut, noh quentauont nees8oh wosketompoh m8cheke sampweussoh, kah anue wunnet8og onk nagum, kah nah wunnushoh nashpe togkodteg, n8sh David matta 8wahteauóun Abner wunnaumonuh Ner, mummugquomp ut Israelle ayeuteáut, kah Amasa wunnaumonuh Jethar, ummugquompae wutayeuwehteomoh Judah.
2.33 Newutch nag 8sqheongan8 pish quinnuppem8 en uppuhkukqut Joab, kah en uppuhkukqut 8skannemuneoh micheme: qut ut Davidut, kah en 8skannemuneut, kah en wekit, kah en wutappuonganit, na pish wunohteaonk micheme, wutch Jehovahut.
2.34 Neit Benajah wunnaumonuh Jehojada, monchu kah ukquentauoh, kah wunnushoh, kah posekinau ut nehenwonche wekit ut touohkomukqut.
2.35 Kah ketass8t ponau Benajahoh wunnaumonuh Jehojada, wunnompashuh, nanawunónat ayeuteaoh, kah Zadok sephausuen, ketass8t nompashau Abiatharoh.
2.36 Kah ketass8t ann8team8, kah wehkomau Shimeu, kah wuttinuh, weekikash [ut] Jerusalem, kah na ayish, kah na wutch sohham8hkon woh toh in.
2.37 Newutche pish nnih, ne kesukok sohhaman, kah qushkodteaan Kidrone sepuis[it] pish wunnamuhkut k8wahteoh, pish wunnamuhkut kenup: k8sqheonk pish ohteau kuppuhkukqut.
2.38 Kah Shimei unnau ketass8toh kittinn8waonk wunnegen: neán8wadt nussontimom ketass8t ne wutussen kittiñeum, kah Shimei ayeu Jerusalem m8chetikquinne.
2.39 Kah nnih mahtshunk nishwe kodtummo neesuog wuttiñeumoh Shimei, quo[n]suog en Achish wunnaumonuh Maachah ketass8t ut Gath, kah unnau Shimei, n8wau, kusseh, kittinneumoh appuog ut Gath.
2.40 Kah Shimei neepau, ahpappúunéheau wut-assumoh, kah au Gath, en Achish natinnewhonat wuttinneumoh: kah Shimei monchu kah pas8au wuttinneumoh wutch Gath
2.41 Kah unnon Solomon, Shimei monchup wutch Jerusalem en Gath, kah wonk peyau.
2.42 Kah ketass8t ann8team8 wehkomónat Shimei, kah wuttinuh, sunnummatta kutchadcheyeuwahunómus nashpe Jehovah, kummeneke unnunup nussip, pahke wahteoush, ne kesukok sohhaman, kah [ó]an woh toh, pish wunnamuhkut kenup? kah kussip, kutt8wonk ne n8tam wunnegen.
2.43 Neit tohwutch matta nanawehteauouan wutchadchekeyeuwaonk Jehovah, kah ann8team8onk ne nashpe meechumuhkôunup
2.44 Kah wonk ketass8t unnau Shimeioh, k8wahteoh wame matcheseonk ne kuttah wahteunk, ne anheog n8sh David, newaj pish Jehovah quinnuppenuk kumma[tc]heseonk en nehenwonche kuppuhkukqut.
2.45 Kah ketass8t Solomon pish wunnanamau, kah wutappuonk David pish menuhketeauun ut anaquabit Jehovah micheme.
2.46 Neit ketass8t ann8nau Benajah wunnaumonuh Jehojada, noh sohhog kah ukquenta[u]oh newajeh nuppuk, kah kehtass8tamoonk menuhketeauun ut wunnutcheganit Solomon.
3.1 KAh Solomon wusseenumau Pharohoh ketass8t ut Egypt, kah nemunau Pharoh wuttaunoh, kah uppas8oh wutotanat David, nó pajeh ummahche kezteauunat nehenwonche wek, kah wek Jehovah, kah pummeneutonkaneu Jerusalem quinnuppu.
3.2 Webe missinninnuog sephausuog ut qunuhqui ayeuonganehtu, newutche matta teagwe wetu ayim8nah ut 8wesuonganit Jehovah nó pajeh kesukodtash.
3.3 Kah Solomon womonau Jehovah, pomshonat ukkuhk8waongash David 8shoh: webe sephausu kah chikohsum wetemongquok ut qunuhqui ayeuonganehtu.
3.4 Kah ketass8t au Gibeon, na wuttit sephausinneat, newutche ne mishe qunuhqui ayeuonk, nequt muttannongan chikohteae mag8ongash Solomon nish magugish ne ut Altarut.
3.5 Ut Gibeon, Jehovah naeitauau Solomonoh, ut kouénat nukhonáe: kah God n8wau, wehquetush teaguas anumauun[,]
3.6 K[a]h Solomon n8wau, kuttinheomp kittiñeum David mishe monanittuonk, neane pomshadt ut anaquabean ut wunnamuhkuteyeuut, kah sampweseonganit, kah sampweteahaonganit, weeche ken, kah k8wadchanumauon yeu mishe womoausuonk, kittinnumauónat wunnaumonuh wutapineat wutappuonganit, neane yeu kesukok.
3.7 Kah yeuyeu woi Jehovah num-Manitt8m, kenompe ketass8tamwah kittinneum ut David n8shut, kah nen webe nuppeissésu: kah matta n8wahteauh uttoh woh an sohham asuh petukonat.
3.8 Kah kittinneum ut nóeu kummissinninneumut noh pepen8adt, monaog missinninnúog, neg woh mo wâogkemoutcheg asúh waómukeg newutche muttaán8wog.
3.9 Newutche aninnuman kittinneum wohwohtamwe metah, wussumónat kummissinninneumog, onk woh n8wahteoh, ut nashaue wanegik kah machuk, newutche howan tapenuk wussumónat yeug mishe kummissinninnumog.
3.10 Kah ne kutt8onk 8sekittáhukqun Jehovah, newutche Solomon yeu 8wehquetumun.
3.11 Kah God wuttinuh, newutche yeu k8wehquetumun, kah matta k8wehquetumwanshoh kuhhog sepe pomo[n]tamóonk, asuh matta k8wehquet[u]mwansho weena[u]wetuongash, asuh matta k8wehquetum8, uppomantam8ongan8 kummatwomog, q[ú]t k8wehquetumansh kuhhog waantamoonk wahteauunat wussittumoonk.
3.12 Kusseh nutussen neaunak kittinn8waonk, kusseh, kittinnumoush waantamwe, kah wohwohtamwe metah neit matta howan kuttinnunk8 negonuhkongquean, asuh noh asuhkaue ken, matta pish howan neepo8 kuttinnunk8h.
3.13 Kah wonk kittinnumoush ne matta wehquetum8an, naneeswe weenauwetuongash kah quttianittuonk, newaj matta pish howan kenugke ketass8tamwog unnunk8an nisahkepomantaman.
3.14 Kah pomushaan nummayit, nanawehteauunat nukkuhk8waongash, nutann8téam8ongash neane k8sh David pomshop, neit pish kussepe pomantamwahesh.
3.15 Kah Solomon t8ku kah kusseh unnukquom8onk: kah peyau Jerusalem kah neepau anaquohtag 8n8wae wut-Arkum JEhovah, kah mag8 chikohsue sephausuongash, kah mag8 wunohteae mag8ongash, kah mishadtupweheau wame wuttinneumoh.
3.16 Neit na peyoneau nesuog mittamwossissog, nanwun8dsquaausuenuog, ketass8tamwut, kah neepoog anaquabenit.
3.17 Kah pasuk mittamwossis n8wau, woi nussontimom, nen kah yeuoh mittamwossis nutayimun pasuk wetu, kah nunneecham mukkies noh weeche ut wetuomut.
3.18 Kah n$nih, nashikqunnogkok mahche nechaan, yeuoh mittamwossis wonk neechau, kha nunnees88mun wanne penuwot n8weetomuk8mun ut wetuómut, weebe neenawun neeswe.
3.19 Kah yeuoh mittamwossis wunneechanoh nupp8oh nukonáeu, newutche wutapsinunuh.
3.20 Kah omohku nôetipukok, kah nemunau nunnaumonuh, wutch kishke nen, kittinneum kawit, k[a]h wussepsumuh upp8chenaonut kah sepsumau nuppoe wunneechanuh nupp8che[n]auounit.
3.21 Kah omohkeon nampoaeu n8nonat mukkies, kusseh nupp8i, qut natwontamon nompuhkeit, kusseh matta nunnaumon noh neechai.
3.22 Kah onkatuk mittamwossis n8wau, matta, qut noh pomontog nuñaumon, kah noh napuk kenaumon, kah yeuoh mittamwossis n8wau matta qut noh napuk kenaumon, kah noh pâmontog nummaumon, yeu wussinneau ut anaquabit ketass8t.
3.23 Neit n8wau ketass8t, pasuk n8wau yeuoh nunnaumo[n] pâmontog, kah kenaumoni nupp8i, kah onkatuk n8wau matta, qut kénaumoni nupp8i qut nuñaumon pomātam
3.24 Kah ketass8t n8wau paudtieg togkodteg, kah paudtauog togkodteg anaquabit ketass8t.
3.25 Kah ketass8t n8wau, neese chippinn8k noh pámontog mukkies, kah pohquosuoh aninnumauau pasuk, kah pohquesu[o]h onkatog.
3.26 Neit mittamwossis noh waneechanit mukkiesoh ken8nau ketass8toh (newutche wunnogkus kitteamonteanumau wunnechanoh) kah n8wau, woi nussontimom aninnumau pamontamunutcheh mukkiesoh, kah ahque nushinach; qut onkatuk n8wau, ahque wuttiheittei asuh ken['] qut poshwussunach.
3.27 Neit ketass8t namp8hám kah n8wau, áninnumok noh pomantamwe mukkiesoh, kah ahque nush8k, yeuoh wutohkàsin.
3.28 Kah wame Israel n8tamwog yeu wussittumoonk ne ketass8t a[n]e wussittuk, kah nag qushaog ketass8toh, newutche naumwog 8waantamóonk God appehtunk ussenat wussittumóonk.
4.1 NEmehkuh ketass8t Solomon, ketass8tam88 ut wame Israelut.
4.2 Kah yeuh Sontimuh neh weetomoncheh Azariah wunnaumonuh Zadok sepháusuen.
4.3 Elishoresh, kah Ahiah wunnaumonuh Shisha[,] 8sukuhwhosueneumoh, Jehoshaphat wunnaumonuh Ahilud mehquontamwaenin.
4.4 Kah Benajah wunnaumonuh Jehojada nanawunont ayeuteuh: kah Zadok kah Abiathar sephausuenuog:
4.5 Kah Azariah wunnaumonuh Nathan, noh nanawunáu aninnohsueninnuh, kah Zabud wunnaumonuh Nathan, kehche aninnohsuen, kah ketass8t wetompuh.
4.6 Kah Ahishar nanawunnau neh apinitcheh wetuomut, kah Adinoram wunnaumonuh Abda, nanawunum ompenittuonk.
4.7 Kah Solomon nabo nees88oh wutannohsueneumoh, ut wame Israelut, neg nananshwehtogig meechum wutch ketass8t, kah neh wekit: nish$noh pasuk wosketomp wunneepauz8moh ut nequt kodtum8ut meechumehteau.
4.8 Kah yeush 8weesuongan8oash, wunnaumonuh Hur ut wadchuut Ephraim.
4.9 Wunnaumonuh Dekar, ut Makaz, kah ut Shaa[b]bim, kah ut Bethshemesh kah ut Elon$Bethhanan.
4.10 Wunnaumonuh Hese[b] ut Araboth Sochoh, kah wame wutohke Hepher.
4.11 Kah wunnaumonuh Abinadab, ut wame ohkit Dor, noh weetauwomont Taphath wuttaunoh Solomon.
4.12 Baana wunnaumonuh Ahilad. ut Taanach kah Megiddo, kah wame Bethshean, ne kishke Zartana, ut agwe Jezreel, wutch Bethshean wehque Abel$Meholah, wehque aongkou[é] Jokneam.
4.13 Wunnaumonuh Geber ut Ramoth$Gilead noh wutcheiyeu Jaire otanash wunnaumonuh Manasseh: nish ut Giliad noh wutcheiyeu Argobe wutohtimóin, ne Bashan, nequttah tahshinchagkodtash keitotanash, nashpe pameneutonganu8gish kah Brasse barsu8ash.
4.14 A[b]inadab wunnaumonuh Iddo ut Mahánaim.
4.15 Ahimaaz ut Napthali, kah noh wonk ummittamwussu Basmath wuttaunoh Solomon.
4.16 Baanah wunnaumonuh Hushai ut Asher, kah ut Aloth.
4.17 Jehoshaphat wunnaumonuh Parvah ut Issachar.
4.18 Shimei wunnaumonuh Elah ut Benjamin.
4.19 Geber wunnaumonuh Uri, ut Gileade wutohtimóinneat, wutohtimóin Sihon ketass8t ut Amoritsut, kah Og ketass8t ut Bashan, kah noh mo webe aninnohsuen ut ohkit.
4.20 Judah kah Israel muttaanwog, onatuh nagunt kishke ketahhannit unnán8wog, meetsuog, kah wuttattamwog kah wekontamwog.
4.21 Kah Solomon nanawunnum wame ass8t[á]m8ongash, wutch sepuut, en wutohtuóut Philistiansog, kah en Egypte sussippoiyeuut: paudtoog mag8ongash, kah wuttinneumuhkauáog Solomonoh nisohkepomantog.
4.22 Kah Solomon uppetukqunneg pasuk kesukod: shwinchage quttuhwhosu pasquag n8khik, kah nequtta tahshinchage quttuhwhosu n8khik.
4.23 Piogqussuog wunnogque oxinog, kah neesnechagodtog oxinog wutch wuttittannadtupp8wongan8óut, kah nequt pasuk88og sheepsog, chabissitcheg ahtuhquog qunnegquôog, kah m8sóog, kah wunnogque psuksesog.
4.24 Newutche piuhquttum wame wutúshin sepuut, wutch Tiphsah wehque Azzah, nanáwunau wame ketahs8tamwoh, wutúhshin sepuut: kah wunohteau nishnoh ut waéenu.
4.25 Kah Judah kah Israel wunáyeuog, nish$noh wosketomp agwe 8weenomsippogqut, kah agwe figsuhtugqut, wutch Dan wehque Beersheba nisohkepomontog Solomon.
4.26 Kah Solomon wadchanum yauunchage muttanongkanogkodtash horsese stalsash, wutch wutchariotsumash, & nabo neese muttannonganogkussuog horsesoh na8mukqutcheg.
4.27 Kah yeug aninohsuenuog quoshauwehtamwog meechum wutch ketass8t Solomon kah wutch wame neg paoncheg ketass8t Solomon wuttableumut, nishnoh pasuk wosketomp wunnepauz8moh: wanne teag quenauwéhik8og.
4.28 Bar[l]yash wonk & sekepoghekash wutch horsesog, kah pas8wáog dromidarysoh, ut ayeuonganit ne aninnohsuenuog aphettit, nishnoh neaunak meechumuhkonáonk.
4.29 Kah God aninnumauau Solomonoh waantamóonk kah wohwohtam8onk, m8cheke, mah mishe kishkisteáhau, onatuh nagunt ne kishke ketahhannit[.]
4.30 Kah 8waantam8onk Solomon nano missegin ne 8waantam8ongan8 wame wunnaumonáuh wutcheksue wutohtimóinneunk, kah wame Egypte waantamóonk.
4.31 Newutche noh anue waantam8mau wame wosketompuh, Ethanoh wut-Ezrahit, kah Hemanoh, kah Chalchol, kah Darda wunnaumonuh Mahol, & woweenomáonk ohteau wame wutohtimóinneat quinnuppu.
4.32 Kah kutt8tam nishwudt muttannongkodtash nupwóaongash, kah ukket8hommaongash nequtmuttannonganogkodtash, kah napanna tahshinash.
4.33 Kah weogquttam mehtugquash, wutch utchikuput ne ut Lebanon, pajeh hysoput ne neekuk ut pummeneutunkanit, kah wonk weadtimau puppinashimwoh, & puppinshoh, k[á]h papumompakenitcheh, kah namohsoh.
4.34 Kah peyaog wutch wame missinninnúut n8tamunat 8waantamóonk Solomon, wutch wame ketass8tamwog ut ohkeit: neg n8togig 8waantamóonk.
5.1 KAh Hyram ketass8t ut Tyre, ann8nau wuttinneumoh en Solomonut (newuche n8tam sussequnáog ukketass8tam8uneat, wunnompenonat 8shoh) newutche Hyram nagwutteáeu womonau Davidoh.
5.2 Kah Solomon negont8au en Hyramut, n8wau,
5.3 K8wahteoh David n8sh n8nunumup wekikauon Jehovah um-Manitt8moh, newutche ayeuwuttuongash wéenuhkunk, nó pajeh Lord agwe uppononat wusseetut.
5.4 Qut yeuyeu Jehovah num-Manitt8m nuttinnunnumunk anwôhsinóonk waéenu, newaj wanneh matwáun8k, asuh wuttamhettuonk.
5.5 Kah kusseh, nukkesontam wekikónat en 8wesuonganit Jehovah num-Manitt8m, neane ken8nomp Jehovah n8shoh Davidoh n8wop, kenaumon noh ponog kutappuonganit kenompenukqunat, noh pish weketeau ut n8wesuonganit.
5.6 Newutche yeuyeu ann8teamsh, nag n8nagèhtahhamunkqunnaóut chikkupoh wutch Lebanon, kah nuttinneumog pish weetomáog kittinneumoh: kah kutonkquatoush wutch kittinneumog, wame neane woh kukquttuman: newutche k8wahteoh, wanne howan kenugke neenawun, woh nunnehtôe wunnagetohhohseumun, neane Sidoniansog.
5.7 Kah nnih, Hiram n8tog ukkutt8wongash Solomon mishe wekontam, kah n8wau, wunnanumunach Jehovah yeu kesukok, noh anumaúont Davidoh waantamwe wunnaumoniinneuh, n[á]nawunnonat yeug muttae missinninnúog.
5.8 Kah Hiram negont8au en Solomonut n8wau, nummahche natwontam nish waj negont8waánish, kah nutussem wame ne kodtantaman, papaume chikupp[é]e timber, kah papaume k8[á]e timber.
5.9 Nuttinneumog pish 8womsúunóuh wutch Lebanon en ketahhannit: kah nuttinnuhwhunóog ketahhannit, en áyeuonganit uttoh woh kohquttumiean, kah na nupponamwáhuwonunk, kah pish kutattumunóog, kah pish kutussem nukkodtantamóonk, assamadt neg nekit.
5.10 Neit Hiram aninnumauau Solomonuh utchikupoh, kah k8wauh, kah wame neane kodtantog.
5.11 Kah Solomon aninnumauau Hiramoh, nesnechage muttannongane quttuhwhosuash wheatash wutche meetsuonk neh wekit, kah neesnechage quttuhwhosu wanegik pumme, yeu wuttine aninnumauon Solomon kogkodtumwáe.
5.12 Kah Jehovah aninnumauau Solomonoh waantamóonk neane quoshomomp, kah na mo wunohteaonk ut nashaue Hiram kah Solomon, kah nag neeswe wunn8wóog.
5.13 Kah ketass8t Solomon miyanau wutch wame Israel, kah miyaéonk nishwinchage muttannonganogkussuog wosketompaog.
5.14 Kah wutann8nuh en Lebanon, piogque muttannonganogkussuog pasuk nepauz hohtóeu, pasuk 8nepauzoh appuog Lebanon, kah nes8oh nepauzoh wek8óut, kah Adoniram nanawunum miyaéonk.
5.15 Kah Solomon wadchanau nesausuktahshinchage muttannonganogkussuoh, neg weásukig, kah shwosuk tahshinchage muttannonganogkussuog wâunágittahhôsitcheg ut wadchuuhkontu.
5.16 Chabussitcheg kehche wuttinneumoh Solomon neg nanawunukeg anakausuonk, nishwe muttañonganogkussuog & nishwe pasuk88og, neg nanawunoncheg missinninnúh neh anakausinitcheh.
5.17 Kah ketass8t ann8team8, kah paudtauog mogke qussukquanash, mishoadtue qussukquanash, kah wunágittahham8e qussukquanash, wunohtauunat quenohtag wetu.
5.18 Kah Solomon 8wekitteaéneumoh, kah 8wekitteaéneumoh Hiram, nag 8nagittahhamunáóash; kah wanégittohhogig qussukquanash, neit nag quaquashwehtamwog, timber, kah qussukquanash ayimunat wetu.
6.1 KAh nnih, yauut pasuk8e, kah shwosuk tahshinchage kodtumwae, wunnaumonuh Isrel mahche sohhamwehettit wutch Egypt, yaue kodtum8k, Solomon k[e]htass8tam8it ut Israel, ut nepauzaut Zif, noh nahohtôeu nepauz, n8che ayik wek Jehovah.
6.2 Kah wetu ne ketass8t Solomon ayimauont Jehovahoh, nesahteag nequtta tahshinchage ishquanogkod, kah ne an8que kishkag nesnehchag ishquanogkod, kah ne sohkunkog shwinchag ishquanogkod.
6.3 Kah porch ne anaquohtág Temple wetu: nesnechag ishquanogkod ne sahteag, ne an8hque kishkag wetu, kah piogque isquanogkod ne anohque kishkag, anaquohtag wetu.
6.4 Kah wutch weetu ayim nanapompaeu wehquayeue kenogkenegash.
6.5 Kah pasogquomogish kehchekomuk, wutchamberuhkonash wáeenu, kehchekomuk wáeenu, naneeswe temple kah Oracle, káh wutchamberuhkonash wáeenu.
6.6 W8miyeue chamber napanna tashishquanogkodte kishki, kah nashaue ohtag nequtta tashishquanogkodtekishki, kah nashwenu8k, nesausuk tashishquanogkodte kishki newutche poquodchekomuk napompaikish weenu weetuomut, beamsog matta woh menehkeheonaoout ut sussipponkomuk.
6.7 Kah wetu ne ayimuk, ayimun qussukquanash quagwashweetuhshwash ash na paudtauomuk, ne wáj matta hammer asuh togkunk, asuh ne teagwe missehchuogque awohteaonk n8tam8unut wetuomut, ayimuk.
6.8 Ushquont wutch nanashaue chamber, ut aninuhkounne wetuomut, kah naut kuhkuhqshin wiushinne Stairs en nashaue, kah wutch nashauwe, nashwenu8uk.
6.9 Ne wuttinne ayimun wetu, kah kesteau, kah uppuhquau wetu, nashpe beamsash kah Cedare pass8nogquash.
6.10 Neit ayim chámbersash pasogquamukish wame wetuomut napanna tashishquanogkog nesohkunkquok, kah ukquenshitteauunneau wetuomut nashpe Cedare Timber.
6.11 Kah wuttinn8waonk Jehovah peyaonuk Solomon, n8wau.
6.12 Papaume yeu wetu ayiman, pómushaan nukkuhk8waonganit, kah ussean n8sittumm8wongash, kah nanawehteauan wame nutann8team8ongash, nish pomushaontaman, neit pish kuttinhish nuttinn8waonk, ne ânagkúp k8sh David.
6.13 Kah n8weetom wunnaumonuh Israel, kah matta pish nutohquanumoh nummissinninneumog Israel.
6.14 Neit Solómon ayim wetu kah ukkesteauun.
6.15 Kah ayim sussippunkomuk anomuhkómuk nashpe Cedare pahs8nogquash, naneeswe ohkeiyeu wet[ú], kah sussipponkomuk, kah appuhquaau anomukkommuk mehtugquash, kah appuhquau ohkeiyeue wetu k8wae planksash.
6.16 Kah ayim nesnechag ishquanogkod sussipponkomuk, naneeswe ohkeiyeue wetuomut, kah sussippunkomuk nashpe Cedare pass8nogquash, ne wuttinne [à]yimun, wutch Oracle, wutch a[n]ue wunneetupanatamwe ayeuonganit.
6.17 Kah wetu, ne, Temple anaquohtag, ne yauunchage ishquonogkod.
6.18 Kah Cedar ne anomukkommuk, kogoksausú, nashpe wôunuhquagish: kah woshwohtae peshauanash, wame Cedareu8, wanne qussuk nogquodtinno.
6.19 Kah Oracle quaquashwehtam ut anonukkommuk na ponamunat 8n8wae wut-Arkum Jehovah.
6.20 Kah Oracle, uhquae ne mo nesnehchag isquanogkod nesahteag, kah neesnehchag isquanogkod neanukishkag, kah nesnechag isquanogkod nesohkunkquok: kah wutogquodtumun wanegik Gold: kah ne wuttin unkhumun Cedaré Altar.
6.21 Neit Solomon ogquodtum wetu anomukkomuk nashpe wanegik Gold: kah ad[n]ikheg ayim nashpe Golde chainsash, ut anaquohtag Oracle, kah wutogquodtumun Gold.
6.22 Kah mamusse wetu wutogquodtumun gold, nô pajeh ukkestéauunat wame wetu: wonk mamusse Altar, ne kishke Oracleut, wutogquodtumun gold.
6.23 Kah anóme oracleut ayeuau nes8oh cherubimsoh, Olivúhtug, piogque isquanogkod nesahteag.
6.24 Kah napanna tahsisquánogkod pasuk wunnuppoh Cherubim, kah napanna tashisquanogkod onkatuk wunnuppoh Cherubim, wutch wehqshik pasuk wunnuppoh yae[n] wehqsik onkatok, piogque ishquanogkod.
6.25 Kah onkatok Cherub piogquishquanogqussu: naneeswe Cherubimsog pasuk kuhkuheg, kah pasuk ne anukkenuk.
6.26 Nisohkonkqsit pasuk Cherub, piogquishquanogqussu, kah ne wonk wuttinnussin onkatuk Cherub.
6.27 Kah ponau Cherubimsoh anóme anomiyeue weetuómut, kah summagunáog wunnupp8whunn8oh Cherubimsog, newaje pasuk wunnoppoh missunúk sussipponkomuk, kah wunnuppoh onkatuk Cherub mussinum onkatuk sussipponkomuk: kah wunnuppowhuñ8oh missuhkôadtuoh ut nashaue komuk
6.28 Kah hogquanau Cherubimsoh gold.
6.29 Kah kogoksum wame sussipponkkomuk waéenu nashpe kogoksume nunneukontunkane Cherubimsog, kah palmuhtugquash, kah wôhshwohtae uppeshauanash, anomukkomuk kah poquadchut.
6.30 Kah ohkéiyeu wetuómut wutogquodtumun gold, anomukkommuk kah poquadchit.
6.31 Kah ahhut petutteamuk oracle, ayim olivúhtugque kuppuhh8unash, pameetohtag, kah sussippóe nepattuhquonkash napanna tahshe ussauwai.
6.32 Kah wonk neesinash oliveuhtugque kuph8unash, kah [n]ish ukkogoksumunash Cherubimse kogaksegash, kah palmuhtugquash, kah pohquohtagish uppeshauunash, kah wutogquodtumunash gold, kah sephagkenum gold ut Cherubimsut, kah ut palmuhtugquehtu.
6.33 Netatuppe wonk wuttinteauun wutch temple kuppuhhou, olivúhtugque nepattuhquonkash yauut ussauwáyeuash.
6.34 Kah neenash kuppuhh8unash, k8waúhtugquash: neenash kiṣhadtóunash pasuk usquont waadchiṣhineash, kah neenash kis[h]adt8anash onkatuk ushquont waadchishinneash.
6.35 Kah kogoxwau cherubimsoh & palmuhtugquash, kah pohquohtae uppeshaunash, kah wutogquodtumunash gold wunohteau kogoksumwe anakausuonganit.
6.36 Kah ayik anome chippinneutunk nishwe pumohtaash wunnehthausue qussukquanash, kah pumohtaash Cedare beamsash,
6.37 Ut yaue kòdtum8k, ukquenohtogkom wek Jehovah, wūohtôseup, ut nepâuzsaut Zif.
6.38 Kah nabo nogqut kodtum8k ut nepâuzaut Bul (noh shwosuk tahshe nepâuz) w[e]tu kesteau[s]eup, papannuppu wame chippiyeuash, kah wame neaunak: neit nesausuk tahshe kodtumwae wutayimun.
7.1 QUt Solomon ayimup nehenwonche week nabo nishwe kodtumwae, kah kesteo wame wek.
7.2 Kah wonk ayim Lebanone touohkomukque wetu, nesahteag nequt pasuk8e isquanogod, ka[h] ne an8hque kiskag napann[at]ahshinchag isquanogkod, kah ne sohkunkog shwinchag isquanogkod, yauut pumohtaash Cedare pillersash Cedare beamu8ash ut pillarsut.
7.3 Kah appahquôsu nashpe Cedar woskeche beamsut, nish quenshikish yauunchage kah n[a]panna tahshe nepátuhquonkash, nabo napanna tahshinash nequt pumohtaash.
7.4 Kah kenogkenegash ut nishwe pumoht[à]ut, kah papouhsuhkohtaash wequaiyeuash, nishwudt pumohtaut.
7.5 Kah wame squontamash, kah nepattuhquonkash éiûhs8waiyeuash, kah kenogkenegash, kah papiuhsukohtaash wequaiyeuash nishwut pumohtaut.
7.6 Kah ayim porch nashpe Pillarsash, ne saht[e]ag napann[at]ahshinchag isquanogkod, kah ne an8que kishkag shwinchag isquanogkod: kah porch neanussehettit, kah pillarsash, mishe beamsash neanussehettit.
7.7 Neit ayim porch wutche appuonk uttoh woh adt wussittuk, ne wussittumoe porch ogquodtausu chikkupoh wutch ohkeiyeu én waabe.
7.8 Kah wetu ne apip, ne [ana]quohtag onkatuk chippeneutunk anome porch$ut, ne agqueneunkquok anakausuonk, kah wonk Solomon ayim wetu wutch Pharaoh wuttaunoh (neh wamittamwussissitcheh) ogqueneunkquodt ne Porch$ut.
7.9 Wame yeush nashpe mishoadtue qussukquanásh, neaunag quttuhhamoonk wunnagetahhamwe qussukquonash, tissuhquontamunash nashpe tissuhquongash anomut kah woskeche, wutch adt quenohtag wehque ôshitashunk, kah netatuppe poquodchiyeu nogque mishe chippinneutunkanit.
7.10 Kah ne quenohtag mishoadtue qussukquanash, mogke qussukquanash, piogque Isquanogkodte qussukquanásh, kah shwosuk tashishquanogkodte qussukquanash.
7.11 Kah waabe, mishôadtue, qussukquanash (neaunak quttuhwhosik wunnagkuttahhame qussukquanash) kah Cedarsash.
7.12 Kah mishe chippinneutunk waéenu, na nishwudt pumohtaash wunagkittahhamwe qussukquanash, kah nequt pumohtaash Cedare beamsash, naneeswe wutch anomie chippinneutunk wek Jehovah, kah wutch porche wetu.
7.13 Kah ketass8t Solomon ann8team8 kah né wehkomau Hiramoh wutch Tyre.
7.14 Noh mo sekousq wunnaumonuh wutch wutchippan8wonganit Naphthali, kah 8shoh Tyre wosketomp, brasse anakausuwaenin, kah noh mo numwabehtunk waantamóonk kah wohwohtamóonk, kah nehtôe anakausu wame brasse anakausuongash: kah peyaonau ketass8toh Solomonoh, kah ussu wame wutanakausuonk.
7.15 Newutche wunnuppohshadtou nesinash brasse pillarsash, nish$noh pasuk nabo shwosuk tashishquanogkussu nesahkunkqsehettit, kah nabo neesisquanogkodtae pemuneat, weeniṣhaash.
7.16 Kah ayim neesinash sabassumwe brasse uppuhkukquash, ponamunat woskeche pillarsut, nesahteag pasuk uppuhkuk napann[á] tahṣhishquanogkod, kah nesahteag onkatuk chapiter napanna tashishquanogkod.
7.17 Kah uhhussauwaonoge quomphongane anakausuonk, kah chaine anakausuongane wayéonôsukish, wutch uppukkukquash, nish woskeche nepattuhquonganehtu nesausuk táhshinash wutch pasuk uppuhkukqut, kah nesausuk tahshinash wutch onkatuk uppuhkukqut.
7.18 Kah ayim pillarsash, kah neese pumohtaash wéene ut pasuk quomphongane anakaúsuonk, onkhumunat uppuhkukquash, nish woskeche, nashpe pumgranatsash, k[à]h ne wonk wuttinteauun onkatog uppuhkuk.
7.19 Kah uppuhkukquash nish woskeche pillarsut Lily anakausuonk ut porch$ut yauisquanogkod.
7.20 Kah uppuhkukquash ut neesit nepattunkquonk[a]nit, pomgranatsu8ash wonk ut waabe, piuhsuke wunnogkussit, ne kishke quomphongane anakausuonganit. kah pomgranatsash neesepasuk88ash qunnehteuhtaash waéenu, ut onkatagane uppuhkukqut.
7.21 Kah ponam pillarsash ut Porche Templeut: kah wunnaṣhau unninnuhkoune nepattuhquonkoh, kah ne wuttissowetamun Jachin: kah wunnuṣhau menadcheane nepattuhquonkoh, kah ne wuttissowetamun Boaz.
7.22 Ut woskeche pillersut lily anakausuongann8: ne ne Pillerse anakausuonk kesteáuun.
7.23 Kah ayim sabassamwe keitoh piogquishquanogkod, wutch wussadt onk yaen wussadt wéene petukqui, kah ne sohkunkquok napanna tashishquanogkod: kah nishwinchagishquanogkode pemuneat, quinnupshau.
7.24 Kah agwe wussadt waéene, patukquagish wéenóhteau piogquohteau nishnoh nequtishqunogkod quinnupohtaash keitahhennit, papontukquagish, neesit pumohtae wunnupahshadtáuunash, wanupashadtómul
7.25 Quenohteau nabo neesúut oxinoh, nishùog nuhquaéog nogque nanumeiyeu, kah nishúog nuhquaéog nogque wutcheksuiyeu, kah nishúog nuhquaéog nogque sowaniyeu kah nishuog nuhquaéog wutchepwoiyeu, kah keitoh woskech 8sukongquneau, kah wame 8táiyeum8oash anomiyeu.
7.26 Kah menutcheganit nukkuhque kuppogki, kah wus unnehteausu wuttattamwáidchue wussadt, nashpe lilie wunneht8unkquamash: kah neese muttannongane baths en nummeechummu.
7.27 Kah ayim piogquodtash brasse basesash, yauishquanogkod nesahteag pasuk base, kah yauishquanogkod ne an8hque kishkag, kah niswishquanogkod ne sohkunkquok.
7.28 Kah yeu mo basese anakausuonk, wussissepoiyeum8oash, kah wussissepoiyeum8ash nashaue ledgesash.
7.29 Kah ut sussippoiyeuut nashaue ledgesut, qunnón8og kah oxinog kah cherubimsog, kah ut woskeche ledgesut, na mo base waabe, kah agwe qunnon8og kah oxinog, nawhutch k8[c]hteauun, wassabbe anakausuonk.
7.30 Kah nishnoh base, yauohteau brasse wheelsash, kah kushkoiyeue brasse; kah na ad yauwe naiyag ne teag agwe ohteau, agwe adt kutchessumumuk sabassumwe agwe ohtagish, sussippôe nishnoh k8chteómuk.
7.31 Kah wutt8n anome chapiterut, kah woskeche, nequtishquanogkod, qut ne wutt8n petukqui, neaunak base anakausuonk, nequtishquanogkod kah puhshe, kah wonk wutt8nut, kogakségonnú8 nashpe wussissepoiyeum8ash, yauut ussauwae, matta petugquan8.
7.32 Kah ut agwe sussippoiyeuut yauunash wheelsash, kah wheelse axtriash, ohtaash ut basut, kah ne sohkunkquok pasuk wheel nequtishquanogkod kah pohsheishquonogkod.
7.33 Kah neanteausik wheel ogquehteausu chariotse wheel: extreash, navsash, fellowsash, kah spoksash wame sabohsausuash.
7.34 Kah yauunash agwe ohtagish ut adt yauwe naiak pasuk base, kah agwe ohtagish ne nan, ne base.
7.35 Kah ut woskeche basut, wéeneye[u]8 pohshishquanogkod ne sohkunkquok, & woskeche basuk wulledgesumash, kah wussissepoiyeum8ash ne nan.
7.36 Newutche ut ayeuonganit ledgesash, kah ut wussissippoiyeumut, kogkoxwau cherubimsoh, qunnon8og, kah palmuhtugquash neaunag nishnoh wuttinnukken8onk: kah k8chteaumukish waéenu.
7.37 Kah yeu wuttinteauun piogquodtash basesash: wame nish pasuk wunnupashadtauwuonk, pasuk quttuhwheg, kah pasuk neanukuhk8k.
7.38 Neit ayeuau piogqussuoh brase adt kutchessumumukeh, pasuk laver yauunchage bathse meechummu, kah nishnoh laver yauishquanogkod, kah ut nishnoh pasuk base, pasuk laver.
7.39 Kah ponam napanna tahshinash basesash unninuhkóune-komukqut, kah napanna tahshinash menadcheane-komukqut, kah ponam keitoh unninnohkôunniyeu wetuómut, wutchepwoiyeu, piuhsuke sowaniyeu.
7.40 Kah Hiram âyim laversash, & shovelsash, kah wunnonganash: nemehkuh Hiram kesteo wame ne anakausúonk, ne ayimauont Solomonoh, wutche wek Jehovah.
7.41 Neesinash nepattuhquonkanash, kah chapiterse wunnonkanash, ut woskeche nees[i]eu8gish pillersash: kah neenash quomphóngane anakausuongash, onkhumunat neenash chapiterse wunnonganash, nish woskeche pillersut.
7.42 Kah yauut pasuk88ash pomgránatsash wutche neesinash quomphongane anakausuongash, neese pumohtaash pomgranatsash, wutch pasuk quomphongane anakausuonk, nukhumunat neesinash chapiterse wunnonganash ut woskeche pillersut.
7.43 Kah piogquodtash basesash, kah piogquodtash laversash ut basesut.
7.44 Kah pasuk keitoh, kah nabo nes8og oxinog agwe keitahhannit.
7.45 Kah wishquash, & shovelsash, kah wunnongash, kah wame yeush auwohteaongash, nish Hiram ayimauoncheh ketass8toh Solomonoh, wutche wek Jehovah, wôóhsippage brasse.
7.46 Ut Jord[à]ne mukoṣhquttaut ketass8t 8nupaṣhadtauunash, ut man8nskonke ohket nashaue Succoth kah Zerthan.
7.47 Kah Solomon wusseque quttuhumunash auwohteaongash, newutche muttaanteash, kah matta namehteauun ne án tuhkequog wompuhshog.
7.48 Kah Solomon ayim wame auwohteaongash wutche wek Jehovah, golde Altar, kah golde table ne ohtag naht[i]tteae petukqunneg.
7.49 Kah pahke golde wequananteganuhtukquash, napanna tahshinash uñinohkôuneiyeu, kah napanna tahshinash menadcheaneiyeu, anaquohtag Oracle, nashpe Golde peshauanash, kah lampsash kah tongsash.
7.50 Kah bowlsash, kah snuffersash, kah wunnonganash, kah kenamóog, kah pahke golde Cencersash, kah golde hingesash wutch squontamash, anomie wetuomut anue wuñetupanatamwe ayeuonk, wutche wetuome Templee kuppuhhouunash.
7.51 Nemehkuh pakodohteauun wame anakausuonk ne ketass8t Solomon ayik wutch wek Jehovah, kah Solomon petukkodto teaguasinish, nish Davidoh 8shoh magukupash, Silver kah golde, kah auwohteaongash, upponamunash kenugke nompek8unit ut wekit Jehovah.
8.1 NEit Solomon miyanau Israelle Eldersoh, kah wame chippan8wongane uppuhkukquog keihche wut8shinneunk ut wunnaumonat Israel, en ketass8tamwe Solomon ut Jerusalemut, nag woh ukkuhkuhk8wuttauunnaóont 8n8wae wut-Arkum Jehovah, wutch wutotanat David, ne Sion.
8.2 Kah wame Israelle wosketompaog miyaehtauwaog Solomone ketass8toh, ut mishadtupp8onganit, ut Ethanimme népauzsaut noh nesausuk adtahs8it nepauz.
8.3 Kah wame Israelle Eldersog peyaog, kah sephausuénuog neemunnumwog Ark.
8.4 kah kuhkuhk8wuttawog wut-Arkum Jehovah, kah mukkinneae Tabernaklum, kah wame wunneetupanatamwe auwohteaongash nish Tabernaklut, yeush sephausuenuog kah Levitsog ukkuhkuhk8wuttauonaoash.
8.5 Kah ketass8t Solomon, kah wame Israelle mukkineonk neh máaéhtunkqutcheh, 8weetomukquoh ut anaquohtag Ark, sephausuog shepsoh, kah oxinoh neg matta wh wòogkem[o]utcheg newutche mutt[a]anwog.
8.6 Kah sephausuenuog petakodtoog 8n8wae wut-Arkum Jehováh, en wutayeuonganit, en Oracleut wetuomut, en anue wunneetupanatamwe ayeuonganit, ut agwe Cherubimsog wunnuppohwhunn8wóut.
8.7 Newutche Cherubimsog, sepagenaog neese wunnuppohwhun[n]8oh, waabese Arke ayeuongan[i]t, Cherub[i]msog unkhumwog Ark, kah ukqunnuhtugquash, waabseu.
8.8 Kah kodtunnumwog qunnuhtugquash, wehque adt naumuk uhquáeu qunnuhtugquash, ut wunneetupanatamwe ayeuonganit anaquohtag Oracle, kah matta naum8unash poquadche, kah na ohtaash yeu pajeh kesukok.
8.9 Na matta teag ut Arkut, webe neesinash qussukquane Tableash, nish Moses na ponamukupash ut Horeb, Jehovah wan8wahettit wunnaumonuh Israel, nag sohhamwehettit wutch ohkeit Egypt.
8.10 Kah nnih sephausuenuog sohhamohettit wutch wuñeetupanatamwe ayeuonganit, matokqs numwohteau wekit Jehovah.
8.11 Newaj, sephausuenuog n8nanumwehettit neepauun, wowussummuwonat, wutche mátokqs, newutche wussohsumòonk Jehovah numwohtou wekit Lord.
8.12 Neit Solomon kutt8, Jehovah n8wop, pish nutai kuhpogke pohkenaiyeuut.
8.13 Wunnamuhkut kutayimaush wetu apinneat, michemohtae ayeuonk, wutche ken kutayinneat micheme.
8.14 Kah ketass8t quinnuppenum wuskesuk, kah wunnanumau wame Israelle mukkineonk, kah wáme Isra[a]lle mukkineonk neepóog.
8.15 Kah n8wau wunnanumunach umMánitt8moh Israel, noh kôn8n[o]mp nashpe wutt8n n8shoh Davidoh, kah wunnashpe ussen wunnutcheg, n8wop.
8.16 Nádteuh ne kesukok nussohh8wun nummissinninneumoh Israel wutch Egypt, wanne nuppepenam8h keitotan, wutch wame wutchippan8onganehtu Israel ayimunat wetu, n8wesuonk woh na ohtaut, qut nuppepenauomp David nanawunonat nummissinninnumoh Israel,
8.17 Kah mo ohteau wuttahhut David n8sh, ayimunat wéetu wutch 8wesuonganit Jehovah um$Manitt8moh Israel.
8.18 Káh Jehovah unnop Davidoh n8shoh, newutche ohteau kuttahut ayimunat wetu ut n8wesuonganit, k8nesem ne asean kuttahut.
8.19 Qut, matta pish ken kutayim8 wetu, qut kenaumon, noh sohhog, wutch kusseganit, noh pish ayim wetu ut n8wesuonganit.
8.20 Kah Jehovah wutussen ukkutt8onk ne an8wop, kah nen n8wa[á]bem nompinonat David n8sh kah nukquenap wutappuonganit Israel, neane Jehovah quoshomwop, kah nutayim wetu wutch 8weesuonk Jehovah um-Manitt8moh Israel.
8.21 Kah na nupponamun ayeuonk wutch Ark, na ohtag 8n8waonk Jehovah, ne ayimauomp n8shinonoh, sohh8wunont wutch ohkit Egypt.
8.22 Kah Solomon neepou anaquohtag wut-Altarum Jehovah, ut an[o]quabhettit wame Israelle mukkineonk, kah sep[a]ginum wunnutchegash nogque en kesukqut;
8.23 Kah n8wau, Jehovah um$Manitt8moh Israel, matta howae God kuttinnunk8, ut kesukqut waabe, asuh ohkeit agwe, ken nanawehteauau k8n8waonk, kah monaneteaonk wutch kittinneumog, neg pomwushacheg anaquabean nashpe mamusse wuttahh8o[à]sh.
8.24 Ken nanawehteauan wutch n8sh David ne quoshomop, kah wonk kukk[ù]tt8kam nashpe kutt8n, kah kenashpe uss[é]n kenutcheg, neane yeu kesukok.
8.25 Newutche yeuyeu, Jehovah um-Manitt8moh Israel, nanawehteau n8sh David kittinneum, ne quoshomop kussip, matta pish kukquenauw[a]hik8 wosketomp, ut anaquabeh, wutapinneat wutappuonganit Israel, keneechanog, nunnukquss[e]hettit ut ummayo[u]óut, pomushonat anaqu[á]beh, ne[a]ne pomwushaop anaquabeh.
8.26 Kah yeuyeu woi um-Manitt8moh Israel, k8wehquetumoush, kuttinn8waonk wunnamuhkuteyeuutch, ne ânop kuttinnéum David n8sh.
8.27 Qut sun woh wunnamuhkut God ayeu ohkeit? kusseh, kesukquash, kah kesukquash ukkesuk8m8 ken8napin: uttoh an peásin yeu wetu ne kesteau?
8.28 Qut onch k8t8ontam uppeantamóonk kittinneum, kah 8wehquetum8onk, woi Jehovah num-Manitt8m, ken8tamunat ummauonk kah uppeantamóonk kittinneum, ne kittinneum áne peantog ut anaquabean yeu kesukok.
8.29 Onk kuskesukquash woh w[ô]shwohteau nogque en yeu wetuómut, nukonáe káh kesukodae, nogque ayeuonganit, ne papaume án8wáop, n8wesuonk na pish ohteau: onk woh ken8tam peantam8onk, ne kittinneum ayik en nogque yeu áyeuonganit.
8.30 Kah n8tash 8wehquetum8onk kittinneum, kah kummissiñinneumog Israel, nag [p]eantamwehettit en nogque yeu ayéuonganit: kah [k]en n8tash kesukque kutayeuonganit, kah n8tamun, ahquontahsi[s]h.
8.31 Howan matcheneheont weetatteamung[o]h, kah chadchekeyeuwaonk ponamáuit, chadchekèyeuwáheónat, kah chadchekéyeuaonk peyaum8uk ut anaquohtag kut-Altarumut, yeu$ut wetuomut.
8.32 Neit n8tash ut kesukqut, kah ussish, kah wussum kittinneumog, pogkodchim matchetou, paudtauunat ummay uppuhkukqut, kah sampweogquanum sampweasit, en aninnumau neaunak wussampweusseonk.
8.33 Kummissinninneumog keputtáhwhut ut anaqu[á]bhettit matwaog, newutche kummatchenéhikquog, kah wonk quinnuppehettit en kuhhogkat, kah samp8ahettit k8wesuo[u]k, kah peantamwehettit, kah wehqueteumunkquean yeu$ut wetuomut.
8.34 Neit n8tash ken ut kesukqut, kah ahquontamau ummatcheséongán8 kummissinninneumog Isr[á]el, kah wonk pas8h ohkeit neanúmauop 8sh8oh.
8.35 Kesuk kuppuhhôsik, kah matta sokanón8, newutche kúmmatchenéhikquog, pe[á]nt[a]mwehettit yeu en nogque ayeuonganit, kah samp8aontamwéhettit k8wesuonk, kah qushkehettit wutch ummatcheseuongan8ôut, nag onkapunonat.
8.36 Neit ken n8tash ut kesukqut, kah ahquontash ummatcheseonk kittinneumog, kah kummissinninneumog Israel, kah nag kuhk8tomau wunne may, ne woh aáhettit, kah sokanonuhkontash kutohke, ne [á]númauadt kummissinninneumog, wutch ohtóonk.
8.37 Mashagquok ut ohkeit, eninneaonganú8k, pissogquodtik, ogquonkshunk, chansompsu8k, m8pau8k, matw[á]og quinnuppekomhettit keitotanáe ohkeit, ne teague eninneaonk asuh ne teague mahchináonk.
8.38 Ne teague peantamóonk & wehquetum8onk howan ayik, kah wame kum̃issiñiñéumog Israel, nag nish$noh wahteunkég eniñeaonk ut néhenwonche wuttahhut, sepagenuk wunnutchegash nogque en yeu wetuómut.
8.39 Neit ken n8tash ut kesukqut, kutayeuonganit, kah ahquontash, kah ussish, kah unúmmagish nish$noh wosketomp neaunag ummayash, noh wuttah wahteauan, (newutche, ken, ken webe k8wahteoh wuttahh8woash wame wunnaumonáuh wosketompaog)
8.40 Onk woh n[a]g kukqushhukquog nisohkepomantamwehettit, en ohkeit ne anumauóp n8shunónog.
8.41 Nano wonk papaume pen8wot noh matta wadchieg kummissinniñeumut Israel, kah sohham wutch n8adtit wutohtimoneat, wutche k8wesuonk.
8.42 (Newutche nag pish n8tamwog kummishewesuonk, kah kumménuhkénutcheg, kah kussummogké[n]umóe kuhput) noh peyont. kah peantog nogque yeu en wétuómut.
8.43 N8tash ken ut kesukqut kutáyeuonganit, kah ussish neâunag wame pen8wot na wáj wehkomukquean, onk wame missinninnuog ut ohkeit woh wahteauog k8wesuonk, kukquishikquok, neáne kummissinninneumog Israel, onk woh nag wahteauog, yeu wetu ne kesteau ussowetamun ne as8wesean.
8.44 Kummissinninnum[o]g ayeuuhkonittue sohhamwehettit ummatwóm8oh, uttoh woh ánann8nadt, kah peantamauáhettit Jehovah, nogque en otanat ne pepenaman, kah wetu ne ayim wutch k8wesuonk.
8.45 Neit ken n8tash ut kesukqut uppeantam8ongan8 kah 8wehquetum8ongan8, kah menehketeaush wussampwiyeum8.
8.46 Nag matchenéhikqean (newutche matta howan noh matta matcheussek) kah nag musquanumadt; kah nag mag8an en matwout, neit n[a]h missinóhteahettit, ut wutohtuóut ummatwom8oh, n8adtit asuh pas8wit.
8.47 Qushkeinit wutahh8uh, ut ohkeit na ut missinnáhettit, kah aiuskoiantamohettit, kah wehquetumunkquean, ut en wutohtuóut nag masunóhteácheg, n8wahettit: nummatchesemun, kah n8woónki[u]ssemun, nuppanne ussemun.
8.48 Kah neit qushkéhettit en kuhhogkat náshpe mámusse wuttahh8, kah mamusse ukketeahogkôunôuh, ut wutohtuout ummatwóm8[u]h, neg masunóa[h]teácheg, kah peantamunkquean nogque en wutohtuóut ne anumauop 8sh8oh, keitotan ne pepenaman, kah wetu ne ayim ut k8wesuonganit.
8.49 Neit ken n8tash uppeantam8ongan8, kah 8wehquetum8ongan8, ut kesukqut kutayeuonganit, kah menehketeaush wussampwiyeum8.
8.50 Kah ahquontamau kummissinninnúmog neg matchenehikqueaneg, kah wame uppanneseongan8oash, nish ayeuuhkonittue panesehtunkqueanish, kah nag aninnumau kitteamonteanittuonk ut anaquabhettit nag masinohteacheg, onk woh nah ukkitteamonteanumouh.
8.51 Newutche nag kummissinninneumog, kah kutohtóonk, neh sohwuttauop wutch Egypt, wutch noeu môohshagque sabaseganit.
8.52 Onk woh kuskesukquash woshweem8 en 8wehquetum8wonganit kittinneum, kah en 8wehquetum8ongan8out kummissinninneumog Israel, nag n8tauonat ut wame ne waj wehquetumunkquean.
8.53 Newutche nag kutchippunopanneg, wutch kenugke wame missinninnuut ut ohkeit, neg k8tohtoonganinneat, nean8wáop nashpe wunnutcheg Moses kittinneum sohh8wunadt n8shunonog wutch Egypt, woi Jehovah Jehovah.
8.54 Kah n$nih, Solomon mahche peantog wame yeu peantamòonk kah wehquetumóonk en Jehovahut, neepau wutch anaquohtag wut-Altarum Jehovah, wutch wutappesittukqussunn8waheonát ukkuttukquoh, kah wunnutchegash sepagkem8uk en kesukqut.
8.55 Káh neepau, kah wunnantam wame Israelle mukkinneonk náshpe mishont8waonk, n8wau.
8.56 Wunnanumunach Jehovah noh anwohsum8waheont ummissinninneumoh Israel, neaunak wame ne an quoshomont, matta pannushano pasuk kutt8onk wame 8nequoshowaonk, ne quoshoop nashpe wunnutcheganit wuttinneumoh Mosesoh.
8.57 Lord num-Manitt8mun weetomukqutteuh neane weetomomp k8shinonoh: ahque nukkonukqutteuh, asuh [ah]quanumukqutteuh.
8.58 Onk woh unnogqunnum kuttahhunonash en wuhhogkat, pomushonat wame ummayut, kah nanawehtinneat wutann8team8ongash, kah ukkuhk8waongash, kah 8sittum8ongash, nish an8nu[m]pash k8shinonoh.
8.59 Kah yeush nukkutt8wongash, nish nashpé wehquetumauogkish anaquabit Lord, paswohteaj Lord num-Mánitt8mut kesukodaeu kah nukonaeu, onk woh teaogehtam wussampwiyeum wuttinneumoh, kah wussampwiyeum8uh ummissinninneumoh Israeloh ut nish$noh ahquompi, ne woh an quena[u]ok.
8.60 Onk wame missinninnuog ohkeit woh wahteauog, noh Lord Manitt88, matta onkatok.
8.61 Newutche kuttahh8waash pannuppeyeuutch en Jehovah kum-Manitt8mut, pomwushaontamunat ukkuhk8waongash, kah nanáwehtinneat wutann8team8ongash, neane yeu kesukok.
8.62 Kah ketass8t, kah wame Israel weeche sephausuog sephausegash ut anaquabit Jehovah.
8.63 Kah Solomon sephausu wunohteae sephausuongash, nish sephamauóncheh Lordoh, nesnechage kah neese muttannonganog kussuog oxinog, kah nequt pasuk8e kah nesnechage muttannongane kussuog shepsog, nemehkuh ketass8t kah wame wunnaumonuh Israel mag8og en Godut wek Jehovah.
8.64 Ne nan kesukok, ketass8t wunneetupanatamwahto nôeu chippinneutunkanit ne anaquohtag wek Lord; newutche na wut$ut magun chikohtae mag8ongash, kah metsue mag8ongash, wunohteae sephausuongane wees, newutche brasse Altar ne anaquabit Jehovah, wussaume peasin attumunumunat chikohtae mag8ongash kah meetsue mag8ongash kah wunohteae mag8ongane wees.
8.65 Kah na ahquompag, Solomon mishadtupp8, kah wame Israel weéche, mishe mukkinneonk, wutch petukonat Hamath, wehque Egypte sepuut ut anaquabit Jehovah num-Manitt8mun, nesausuk tahshikesukquae, kah nesausuk tahshikkesukquae, naboyauunash kesukodtash.
8.66 Shwosuk adtahshikquinogkok monchéaheau missinninnuh, kah nag wunnanumaog ketass8toh, kah weekontamwe auog wek8out, kah wekontamweteahaeu, wutch wame wanegik Jehovah ne anheunt Davidoh wuttinneumoh, kah Israelloh ummissinninneumoh.
9.1 KAh nnih, Solomon kesteunk ayimunat wek Lord, kah ketass8t wek, kah wame ukkodtantamóonk Solomon, ne tapeneog ussenat.
9.2 Neit Jehovah naehtauau Solomonoh, nahohtoeu, neane naehtauomp ut Gibeo[n].
9.3 Kah Jehovah wuttinuh, nunn8tám kuppeant[a]mòonk kah k8wehq[ù]etumóonk ne ayiman ut anaquabeh: n8neetupanatamwohtoh yeu weetu, ne ayiman, na nummicheme ponamunat n8wesuonk, kah nuskesukquash, kah nuttah na pish nagwutteohteau.
9.4 Kah pomwushaan anaquabeh, neane k8sh David pomwushop, kah pannuppee metahhut, kah sampweusseonganit, ussenat neaunak wame ne anann8nun, kah n[a]nawehtea[u]an nukkuhk8waongash kah n8sittum8ongash.
9.5 Neit pish nummicheme menehketeoh kutass8tamoe appuonk ut Israel, neane quoshomogkup David k8sh, nussip matta pish pannushoou wosketomp ut wutappuonganit Israel.
9.6 Qut toh$hen qushkean wutch kutasukiinneat, ken asuh keneechanog, kah matta nanawehteau8og nutann8team8ongash, nukkuhk8waongash, nish ponamonish anaquabeog, qut moncheog kah wuttinneumuhkauog, kah wowussumog onkatogig Manittoog.
9.7 Neit pish nuttumetah Israel wutch ohkeit ne anumáuog, kah yeu wetu ne waneetupanatamwahteau wutch n8wesuonk pish nuppogketamun wutch anaquabeh, kah Israel pish mishananumóog kah matanumwinneunk ut kenugke wame missinninnutu.
9.8 Kah yeu wetu quanunkquok, nish$noh howan kishqushadt, pish wutchepshaadtamun, kah pish ummishanontamun, kah nag pish n8waog, toh waj Jehovah yeu unnehteunk yeu ohke kah yeu wetu?
9.9 Kah pish nag namp8hamwog kah pish n8waog, newutche ohquanumaog Lord um-Manitt8m8oh, noh sohh8wunop 8sh8oh wutch Egypt, kah tohqunaog onkatoge manitt8, kah noh 8wowussumouh, kah 8tinneumuhkauóouh: ne waj Jehovah paudtau[ont] wame yeu machuk.
9.10 Kah nnih, mohtshunk nesnechage kodtum8h, Solomon ayik nesinash wetuomash, wek Jehovah kah ketass8t wek.
9.11 (Hyram Tyre ketass8t aninnumauau Solomonoh chikkuppemusseh, kah k8waoh, kah Gold, neaunak wamé ukkodtantamoonk) neit Solomon aninnumauau Hiramoh nesnechagkodtash keitotanash ut ohkeit Galilee.
9.12 Kah Hiram sohham wutch Tyre kuhkinneamunat keitotanash, nish Solomon anumauoncheh, kah matta wuttapeneaum8unash.
9.13 Kah n8wau, teagua yeush otanash anummiéanish neemat, kah nash wuttissowetamunash Cabulle ohke pajeh yeu kesukok.
9.14 Kah Hiram negonshhuau en ketass8tamwut, nequt pasuk kah neesnehchag golde talentsash.
9.15 Kah yeu unnomâi móunnum8onk ne Solomon áyik ayimunat wek Lord, kah nehenwonche wek, kah millo, kah Jerusalemme pummeneutunk, kah Hazor, Megiddo, kah Gezer.
9.16 Newutche Pharoh Egypte ketass8t, kuhkuhk8p, kah sohkomup Gezer, kah wutchikossumun nashpe n8tau, kah nushau Cananitsoh neh apinitcheh keitotant, kah wuttinnumauónuh wuttaunoh ummittamwussoh Solomon, wutch mag8onk.
9.17 Kah Solomon ayim Gezer kah Bethhoron ne agwe.
9.18 Kah Baalath, kah Tadmor, ut touohkomukqut, ohkeit.
9.19 Kah wame ogqunnie keitotanash nish Solomon ohtunkish, kah keitotanash wutch wut-chariotsumash, kah keitotanash wutch horsesoh na8mukqutcheg, kah ne [k]odtantog Solomon ayimunat ut Jerusalem, kah ut Lebanon, kah ut wame ohkeit ne adt nanawunnuadt.
9.20 Kah wame missiñinnuog asquttahwhutcheg Amoritsog Hittitsog Perisitsog, Hivitsog, kah Jebusitsog, neg matta wadchiegig wunnaumonat Israel.
9.21 Wunneechan8oh neg asquttahwhutcheg asukunkqhetticheh, neh wonk wunnaumonuh Israel n8nunâhetticheh papaquanne paguanónat, ut nah Solomon upponamauoh wuttinneum8e mounnum8onk pajeh yeu kesukok.
9.22 Qut Solomon matta missinnáe wuttinneumehteoou wunnaumonuh Israel, qut nag ayeuteaénuog, kah wuttinneumoh, kah wussontimomoh, kah ummugquompomoh, kah nanawunnumunutcheh wut-chariotsumash, kah wut-horsesumoh nayeumukqunutcheh.
9.23 Yeug kehche anninnohsuenuog nanawunumunutcheh Solomon wutanakausuonk, napanna tahshe pasuk88og kah napanna tahshinchagkussuog, neg nanawunukég missinninnúog, neg asecheg anakausuonk.
9.24 Qut Pharoh wuttaunoh kuhkuhqueoh wutch wutotanat David en wekit ne Solomon ayimauomp, neit ayim Millo.
9.25 Kah nishwudt pasuk kodtum8 Solomon sephausu chikohtae mag8ongash, kah wunohteae mag8ongash ut Altarut ne ayimauomp Jehovah$ut, kah chikohsum incense ut Altarut ne anaquabit Jehovah, nemehkuh kesteau wetu.
9.26 Kah ketass8t Solomon ayim chabwushom8ugish kuht8nogquash ut Ezion$Geber, ne kishke Eloth, kishke mishque ketahhannit, ut ohkit Edom.
9.27 Kah Hyram ann8nau wuttinnéumoh ut Navi, kuht8nogquenuog, neg wahteunkig keitoh, weeche wuttinneumoh Solomon.
9.28 Kah peyaog Opher kah na 8ch nontamuneau Gold, yauut pasuk8e kah nesnehchag talentsash, kah uppaudtauoneau ketass8toh Solomonoh.
10.1 KAh Shebae Sonksq n8tog 8wenowaonk Solomon, papaume 8wesuonk Jehovah, peyau ukqutchheonat nashpe siogke nat8tomwehteaongash.
<START PG 15>
10.2 Kah peyau Jerusalem nashpe mishan8onk, nashpe Camelsog neg paudtunkig Spicesash, kah m8cheke Gold, kah mogkôadtue qussukquanash: kah paoónont Solomonoh, ukket8kauau wame ne ohtag wuttahhut.
10.3 Kah Solomon wuttinnonash wame wunnat8tomwehteaongash, matta teag adtahtâhsin8h wutch ketass8tamwut, ne matta [â]nunk.
10.4 Kah Sh[e]bae sonksq nag* wame 8waantamóonk Solomon, kah wetu ne ayik.
10.5 Kah meetsuonk ut wuttableumut, kah wuttinappuongan8 wuttinneumoh, kah wuttissukkompauongan8 wuttinneumoh, kah wuthogk8un8ash, kah kôunnumunutcheh wuttattamwaitch8ash, kah wuttohk8tauwaonk ne nashpe kuhkuhqueit en wekit Jehovah, noh ut matta wonk wunnashaonganu.
10.6 Kah unnau ketass8toh, né wunnamuhkutée unnussetonkquot ne n8tam ut nehenwonche nutohkeit papaume kutusseongash, kah papaume k8waantamóonk.
10.7 Qut matta n8namptam8p kutt8wongash nô pajeh nuppeyonat, kah nuskesukquuash wunnaumun, kah kusseh, pôhsheash nuttitteaan, k8wáantamoonk, kah k8niyeuonk anue missi onk ne n8tamup.
10.8 Wunniyeuog kittinneumog, wunniyeuog yeug kittinneumog, neg nagwutteakompauwutcheg anaquabean, n8togig k8waantamóonk.
10.9 Wunnanumunach Jehovah kum-Manitt8m, noh tapeneunkquean, kupponukqunat ut Israelle wutappuonganit, newutche Jehovah micheme womonau Israeloh, newajeh ketass8tamwehikquean, ussenat wussittumóonk kah sampwagk.
10.10 Kah aninnumauau ketass8toh nequt pasuk8e kah nesnehchage Golde talentsash, kah spicesash ahche monatash, kah mógkoadtue qussukquanásh: matta wonk ne ne muttaánittinne spicesash paaum8ukish, neane yeush nish Shebae Sonksq anumauoncheh ketass8toh Solomonoh.
10.11 Kah wonk ukkuht8nogquash Hiram, neg paudtunkig Gold wutch Ophir, neg paudtoog wutch Ophir, muttaanuttu Almugtugquash, kah mogkoadtue qussukquanash.
10.12 Kah ketass8t ayim almugtukque pillersash wutch wek Jehovah kah wutch wek ketass8t, kah wonk Harpsash, kah Psaltraisash wutch ket8homaenuog: matta wonk peyaumun8 ne nih Almugtukquash asuh matta naum8unash pajeh yeu kesukok.
10.13 Kah ketass8t Solomon aninnumauáu, wame ukkodtanatam8onk ne wehquetuk, chabok ne Solomon anumauout wutch ukketass8tamwe nanouwe mag8onganit: neit qushkeu, kah au nehenwonche wutohkit, nagum, kah wuttinnéumoh.
10.14 Kah ne an tuhkequok Gold ne páohonukqut Solomon nequt kodtumwae, nequtta tahshe pasuk8 nequtta tahshinchag, kah nequtta tahshe Golde talentsash.
10.15 Chaubohkish, wutch anaqushaenuut, kah wutch spice anaqushaenuog, kah wutch wame Arabie ketass8támwog, kah wútch penuwohkomukque nananuwaenuog.
10.16 Kah ketass8t Solomon ayim neese pasuk88ash sukquehtham8e golde kenauwameongash, nequtta tahshe pasuk8e Gold sheklsash, pasuk ogquneg.
10.17 Kah nishwudt pasuk88ash sukquehthamoe Golde ogqunegash, nishippoundteu8 Gold, pasuk ogqunneg: kah ketáss8t nish upponamunash ut Lebanone touohkomukque wetuomut.
10.18 Nano wonk ketass8t ayim mishe [J]vory appuonk, kah wuttogquodtumun Gold.
10.19 Appuonk nequtta tahshanéhtuónanogkód, kah wannasque appuonganit, puttukqui muppusquaniyeu, kah aninnohk8unnu8 aehtaeu, appuongane ayeuonganit, kah nes8og qunnon8og neepòog kishke aninnuhk8unit.
10.20 Kah nabo nees8og qunnon8og, aéhtauahkompóog ut nequtta tahshe stairs$ut: ne matta tatuppeteausin8 ne teagwe ass8tam8onganit.
10.21 Kah wame ketass8t Solomon 8tattamwe auwohteaongash, Goldeu8ash, kah wame auwohteaongash Lebanone touohkomukque wekit, pahke Goldeu8ash, wanne teag silver[u]8h, wanne teag ogquontam8un ut ukkesukkodtumut Solomon.
10.22 Newutche ketass8t wadchanau Navi ut Tharshish, weeche wunnavium Hiram, pasukqut nish$noh nishwe kodtum8, petukkodta[n]unat Gold kah silver kah [J]vory, kah apsog, kah peakoksog.
10.23 Nemehkuh ketass8t Solomon ánuetimau wame ketass8toh ohkeit, kah ut waantam8ongit.
10.24 Kah wame ohke, natinnewhaog ketass8t Solomon, n8tamunat 8waantam8onk, ne God ponamauont ut wuttah$ut.
10.25 Kah nag paudtóog nish$noh ummag8onk, silver auwohteaongash, kah hogk8ongash, kah kenauwameongash, kah spicesash, kah Horsesog, kah mulsog quttuhhumóonk nish$noh kodtum8.
10.26 Kah Solomon miyanum chariotsash, kah horses nay8mukqutcheg: kah wadchanum nequt muttannunganogkodtash, kah yaue pasuk88ash chariotsash, kah naboneese muttannungane Horsesoh na8mukqutcheg neg ponuk ut chariotse keitotanahtu, kah weche ketass8t ut Jerusalem.
10.27 Kah ketass8t [o]gquehteau silver ut Jerusalem qussukquanit, kah chikupoh ohquehteau sycomoruhtugquash, nish 8nouhkoiyeuut newutche muttaanwoh.
10.28 Kah Solomon wadchanau horses neg pas8wutcheg wutch Egypt, kah hashabpe tittupp[u]n, ketass8t wutanaqushaeneumoh, attumunáog tuttupinah ne an[o]adtit.
10.29 Kah chariot kuhkuhquem8 kah sohham8m8 wutch Egypt, wutch nequtta tahshe pasuk8e silvere sheklsash: & hors[ê], wutch nequtta pasuk8e kah napanna tahshinchag: kah netatuppe wutch wame Hittitse ketass8tamwog, kah wutch syriae ketass8tamwog, nag paudtoog nashpe wunnutchegan8óut.
11.1 QUt ketass8t Solomon womonau monaoh pen8wohteae mittamwossissoh (moáe weeche Pharoh wuttaunoh) Moabitse mittamwossissog, Ammonitsog, Edomitsog Sidoniansog, Hittitsog.
11.2 Wutch wutohtimoineat, neh papaume Jehovah anompuh wunnaumonuh Israel, matta pish kuppetutteaonôog, asuh matta pish kuppetutteanuk8oog, wunnamuhkut nag pish quinnuppenumwog, kuttahh8óash asuhkauonat um-Manitt8m8oh: Solomon yeuh 8womoausue mosogqueht[à]uoh.
11.3 Kah noh nesausuk tahshe pasuk88oh ummittamwossoh, sonksquoh, kah nishwudt pasuk88oh 8skoppeumoh, kah ummittamwussoh qushkinnumwoh wuttah.
11.4 Newutche nnih Solomon kohchisu8ut, ummittamwussoh, quinnuppinnumwoh wuttah en suhkauónat onkatogig manitt8og: kah wuttah matta pannupp[é]inn8 en Jehovahut um-Manitt8mut, neane wuttah David 8shoh.
11.5 Newutche Solomon asuhkauau Ashteroth Zidonianse ussquaannit, kah asuhkaue Milcom, Ammoritse unkquantamóonk.
11.6 Kah Solomon matchesu ut anaquabit Jehovah, kah matta mamusse asuhkauóou Jehovah, neane Davidoh 8shoh.
11.7 Neit Solomon ayimauau qunuhqui ayeuonk Chemoshoh, Moabe unkquontamóonk, ut wadchuut ne anaquohtag Jerusalem, kah Molechoh wunnaumonuh Ammon unkquontamóonk.
11.8 Kah wonk ne wuttinheon, wame pen8wohteae ummittamwussoh, neh chagossumunitcheh weetemungquok, kah sephausuoh en ummanitt8m8óut.
11.9 Kah Jehovah musquanumau Solomonoh newutche wuttah qushkem8 wuch Jehovahut um-Manitt8moh Israel, noh neesit naéehtauont.
11.10 Kah noh ann8nomp yeu papaume, mátta wutasukauónat onkatogeh manittoh: qut matta nanawehteoou ne Jehovah ann8nomp.
11.11 Newajeh Jehovah unnont Solomonoh, newutche yeu kutussen, kah matta kenanawéhteoo[u] n8n8waonk, kah nukkuhk8waongash ne ánann8nomp, wunnamuhkut nutannogkuhkom ass8tamóonk wutch kuhhogkat, kah nuttinnumauon kittinneum.
11.12 Qut matta pish nutussein, ut kuppomantam8onganit, wutche David k8sh: qut nuttannogguhkomun wutch wunnutcheganit kenaumon.
11.13 Qut matta nuttannogguhk8n8h wame ass8tamóonk, pasuk chippan8onk nuttinnumau kenaumon, wutche David nuttinneum, kah ne wutch Jerusalem, ne pepenamomp.
11.14 Kah Jehovah wogkouunau ayeuuhkonukqutcheh Solomon, Hadad wut-Edomit, noh Edome ketass8t wutch 8skannemunneat.
11.15 Newutche nnih, David apit Edom, kah Joab ayeuhteae mummugquomp, kohkukquit upposekinnonat nashitcheh, mache togkomont nish$noh wosketompoh ut Edom.
11.16 (Newutche nequtta tahsuoh nepâuzsoh Joab na wutapin weeche wame Israeloh, nô pajeh paguanonat nish$noh wosketompoh ut Edom.)
11.17 Neit Hadad wusseémo, nagum kah nawhutch Edomitsog 8shoh wuttinneumoh kuhkuhquenat en Egypt, Hadad ash mogkiesu8it.
11.18 Kah neepóog wutch Midian, kah peyaog Paran, kah weechauaog wosketompoh wutch Paran, kah nag peyaog Egypt, en Pharohut Egypte ketass8t, noh anumauo[u]t wetu, kohquttumauont meetsuonk kah wuttinnumau ohke.
11.19 Kah Hadad namehteau mishe womoausuonk ut anaquabit Pharoh, ne waj ummittamwussuhkauont, weetompasu nehenwonche ummittamwussoh, weetukushquoh Taphnes Sonksq.
11.20 Kah wetukushquoh Taphnes wunnekitteunkquoh Genubath wunnaumonuh, neh Taphnes 8chinináheoncheh ut Pharaoh wekit, kah Genabath weetappu neh Pharaoh wekit, kenugke wunnaumonat Pharoh.
11.21 Kah Hadad n8tog ut Egypt, David weechequom8mau 8shoh, kah Joab ayeuteae mugquomp nupp8i, Hadad unnau Pharohoh, amaeti, onk woh nuttom nehenwonche nutohkit.
11.22 Neit Pharoh wuttinuh, qut teaguas kukquenauwahik weeche nen, waj kod[ô]an nehenwonche kutohkit, kah namp8ham, monteag, qut k8wehquetumoush mochéti.
11.23 Kah God wogkouunau onkatogeh a8hkonukqutcheh Solomo[m], Rezon wunnaumonuh Eliadah, noh wadchippuhh8[a]dt wussontimomoh Hadadezereoh Zobahe ketass8t.
11.24 Kah móunumau wosketompoh, mukquomp[ô]ou ut chippan8oh, David nah nashout: kah nag auog Damaskus, kah na wutapineau, kah ketass8tamóou ut Damaskus.
11.25 Kah noh ayeuuhkon[á]u Israeloh wame ukkesukodtumash Solomon: chabokish 8woskhuwaongash nish Hadad asecheh: kah onkquanumau Israeloh, kah ketass8tamóou ut Syria.
11.26 Kah Jeroboam wunnaumonuh Nebat wut-Ephrathit, wutch Zereda wuttinneumoh Solomon (noh ohkasoh ás8wesinit Zerviah sekousq) noh ayeuuhkonittue tahshinnumauau wunnutcheg ketass8tamwoh.
11.27 Kah yeu waj ayeuuhkonittue tahshinnumauont wunnutcheg ketass8tamwoh: Solomon ayim millo, kah sukk[e]hkinnum n8kompushkishae ukkeitotan David 8shoh.
11.28 Kah wosketomp Jeroboam, noh menuhkoshketompóou: kah Solomon nauont wuskenuh, noh menuhke usseaen, nanawunnumwaheau wáme 8weanun wek Joseph.
11.29 Kah nnih, ne ahquompak, Jeroboam sohhog wutch Jerusalem, Ahijah wushilonit quoshodtumwaen nameheau ut mayut, kah hogk8 wuske hogk8onk, kah nag neeswe nussiyeuog ut ohteakonit,
11.30 Kah Ahijah tohqunnum wuskehogk8onk ne agquit, kah nabo wunneesinneashadtanun
11.31 Káh unnau Jeroboamoh, neemunush piogqunneai, newutche yeu wussin Jehovah ummanitt8moh Israel, kusseh, pish nunneneguhkom ass8tamóonk wutch wunnutcheganit Solomon kah kuttinnumoush piogque chippan8wog.
11.32 (Qut noh pish nequt ohteán chippan8onk wutch nuttinneum David, kah wutch Jerusalem, keitotán ne pepenam wutch wame wutchippan8onganit Israel.)
11.33 Newutche nag nutohquanumukquog, kah wowussumáog Ashteroth Zidonianse ussquáannit, chamosh Moabitse Manit, kah Milcom wunnaumonuh Ammon um-Manitt8m8oh, kah matta pomusha8og nummayit, ussenat ne sampwagk ut nuskesukqut, nukkuhk8waongash, kah n8sittum8ongash neane David 8shoh.
11.34 Qut matta mamusse nutamaunum8h ass8tamóonk wutch wunnutcheganit: qut nussontimohkon, nisohke pomontog, wutche David nuttinneum, noh pepenauogkup, newutche nanawehteau8p nutann8team8ongash kah nukkuhk8waongash.
11.35 Qut nutamaunum ass8tamóonk wutch wunnutcheganit wunnaumonuh, kah kittinnumauush, piogque chippan8ongash.
11.36 Kah nuttinnumau nequt chippan8onk wunnaumonuh, onk David nuttinneum nagwutteae woh wequaiyeum8 ut anaquabe ut Jerusalem, keitotan ne pepenam, na nupponamunat n8wesuonk.
11.37 Kah kenemunush, kah ketass8tam8 neaunak wamé ne kâdtantog kukketeahogkou, kah pish kukketass8tam8 ut Israel.
11.38 Kah pish nnih, n8swehtáman wame ne anann8nun, kah pomusháan nummayit, kah ussean ne sampwag ut anaquabeh, nanawehtinneat nukkuhk8waongash, kah n[ù]tann8team8ongash, ne asit David nuttinneum, neit k8wetomsh, kah kutayimoush papane wetu, neane ayimauogkup David, kah kittinnumoush Israel.
11.39 Kah yeu$wutch, unkquanumweheog 8skannemunneoh David, qut matta micheme.
11.40 Newaj Solomon kodnushont Jeroboamoh, kah Jeroboam neepau kah spuhh8au Egypt en Shishak Egypte ketass8t, kah appu Egypt nô pajeh wunnuppunat Solomon.
11.41 Kah onkatogish wutusseongash Solomon, kah wame ne asit, kah 8waantam8onk sunnummatta wussukwho[u]nóash ut wutusseongane Solomon B8kut.
11.42 Kah ne adt8cheyeu88k ne Solomon kohtass8tam8it ut wame Israel, yauuncháge kodtumwae.
11.43 Kah Solomon wees[o]gquomauau 8shoh kah pos[e]kinau wutotanat David 8shoh, kah Rehoboam wunnaumonuh wunnompe ketass8tam8mukquoh.
12.1 KAh Rehoboam au Shechem, newutche wame Israel mahche peyauog Shechem ukketass8tamuhkonaout.
12.2 Kah nnih, Jeroboam wunnaumonuh Nebat n8tog, noh ash apit Egypt (newutche noh wussemop wutch anaquabit ketass8t Solomon, kah Jeroboam ayu Egypt.)
12.3 Nag ann8team8og, kah 8wehkomóuh, kah Jeroboam, & wame Israelle mukkineonk ken8naog Rehoboamoh n8waog.
12.4 K8sh neyoakumunnonoh tahkehqheop, newutche yeuyeu, k[8]sh wutuhquanumwe anakausuaonk, kah tuhkeque weyoakumoh neh ponamunkqueogk[u]poh ken n[un]keteaush, kah k8tinninneumuhkauunumun.
12.5 Kah nah wuttinuh, amaek nishikkesukquae, neit wonk peyaausek: kah missinninnúog amaéog.
12.6 Kah Rehoboam ketass8t keket8hkauau kechisoh neg neepau8hpanneg anaqu[a]bit Solomon 8shoh, ash pomantog, kah n8wau, toh kutussimw[8], onk woh namp8ham[au] yeug missinninnuog?
12.7 Kah nag ukken8nouh n8waog, ken wuttinneumuk, ut yeug missinninnu[o]g, kah namp8hamauadt, kah wunn[é]i[n]adt, neit nag kittinneumog micheme.
12.8 Qut nukkodtum ukken8s8waongan8 kehchiog, ne anumauáhettit, kah keket8hkauau w[o]skenúh, neh weeche kesitteumoncheh, kah neepauunutcheh, ut anaquabit.
12.9 Kah nah wuttinuh, toh kittinne ken8s8womw8, onk woh kenamp8hamauómun yeug missinninnúog, neg kòn8sitcheg, n8waog, yoak ne k8sh ponamukqueogkupoh, nunketeaush?
12.10 Kah wuskenuog neh weeche kesitteumoncheh, ukken8nouh, n8waog, yeu woh kittinne ken8noneau, yeug missinninnúog kô[n]8nukqueaneg, kuttukquog, k8sh tuhkequeheop neyokumunonoh, qut ken núnkehteaiinnean: yeu woh kuttinnóneau nummuttasonitch pish anue kuhpogki, onk ne n8sh wussegq.
12.11 Kah yeuyeu, n8sh ponumunkqueogkus tuhkequnoh yoakoh, nukk8tinne keyoakum8: n8sh kussasamatahhuk8op nashpe whipsash, qut nen kussasamatahwhunnumw8 nashpe sesequaog.
12.12 Neit Jeroboam kah wame missinninnúog peyaunáog Rehoboamoh naṣhikquinogok, neáne ketass8t kuhqutukup, n8wop, peyaausek wonk niṣhikquinogok.
12.13 Kah ketass8t musquantamwe namp8hamauau missinninnúh, kah nukkodtum ke[h]chisog ukken8wsuwaongan8, ne anumauwáhetteup.
12.14 Kah nah wuttine ken8nuh neaunak ukken8s8waongan8 wuskesunog, n8wop, n8sh tuhkekqheop keyoakum8: n8sh kussasamatahhik8op whipsash, qut nen kussasamatahwhunnumw8 sesequaog.
12.15 Newajeh ketass8t matta kuhkehtauunk missinninnúh, newutche unnomai wutchayeum8 Jehovahut: woh wutussenat wuttinn8waonk, ne Lord an8wop nashpe Ahijah wut-Shilonit, en Jeroboamut wunnaumonuh Nebat.
12.16 Neit wame Israel námohettit ketass8t matta nah ukkehketauoh: missinninnuog namp8hamauáog ketass8toh, n8waog, teaguas kutchippiyeumun ut Davidut? asuh ahtóonk ut wunnaumonat Jesse: kek8óut woi Israel! yeuyeu naish nehenwonche kek, David, neit amaéog en wekuóut.
12.17 Qut yeug wunnaumonuh Israel ayitcheg Judae keitotanat, Rehoboam nah wunnánawunuh.
12.18 Neit ketass8t Rehoboam, ann8nau Adoramoh, neh nanawunnumunutcheh ompenittuonk, kah wame Israel ukqussukquantahwhóuh qussukquanash ne waj nuppuk, ne waj Rehoboam ketass8t menuhke kuhkuhquit wutchariotumut, spuhh8wonat Jerus[a]lem.
12.19 Neit Israel ayuuhkonittue chekehtamwog wek David, pajeh yeu kesukok.
12.20 Kah nnih, wame Israel n8tamwehettit Jeroboam wonk peyau, añ8team8og wehkomonat en mukkinneonganit, kah ukketass8tamuhkon[á]uh ut wame Israel, wanne howan asúhkom8 wek David, qut webe Judae chippan8onk.
12.21 Kah Rehoboam paont Jerusalem, miyanum wame wek Judah, weeche chippan8onk Benjamin, nequt pasuk8e kah shwosuk tahṣhinchag muttannonganogkussuog pepenauutcheg wosketompaog, neg ayeuhteaenúutcheg, ayeuhkontamunat wek Israel, wonk paudtauunat wuttahs8tamóonk Rehoboam wunnaumonúh Solomon.
12.22 Qut wuttinn8waonk God peyaaunuk Shemaiah, Manitt8womp, n8wau,
12.23 Ken8s Rehoboam wunnaumonuh Solomon ketass8t ut Judah, kah en wame wekit Judah kah Benjamin, kah en asqueyeuutcheg missinninnuog, n8wash,
12.24 Yeu wussin Jehovah, matta pish kukkuhkuhk8mw8, asuh kutayeuuhkononaóont keemat8óog wunnaumonuh Israel: qushkek nish$noh wosketomp wekit, newutche yeu wutomái nuhhogkat. newaj n8sweetamhettit wuttinn8waonk Jehovah, kah qushkeog monchenat, neaunak wuttinn8waonk Jehovah.
12.25 Neit Jeroboam ayim Shechem ut Ephraime wadchanut, kah ne wutapin, kah na 8ch sohhamun, kah ayim Penuel.
12.26 Kah Jeroboam n8wau ut wuttahhut, yeuyeu pish ass8tamoonk qushkem8 en wekit David
12.27 Yeug missinninnuog kuhkuhqúehettit sephausinneat en wekit Jehovah, ut Jerusalem, neit wuttahhou yeug missinninnuog, pish qushkemo wonk en wussontimom8wóut, en Rehoboamut ketass8t ut Judah, kah nag pish nunnuṣhikquog, kah wonk pish áunáog Rehoboamoh ketass8toh ut Judah.
12.28 Newaj ketass8t ken8s8adt, kah ayeuau nees8oh golde calfsoh, kah nah wuttinuh, wussaume nôadt kutonaoad Jerusalem: nok kummanitt8m8óog woi Israel, neg sohh8wunukqueógig wutch ohkit Egypt.
12.29 Kah pasuk8 ponau Bethel, kah onkatogeh ponau Dan.
12.30 Kah yeu matcheseonganú8, newutche missinninnuog, auog wowussumónat pasuk wehque Dan.
12.31 Kah ayim qunnunkquappuongane wetu: kah ayeuau sephausuenúh wutch peississinitcheh missinninnúh, neg matta wadchiegig wunnaumonat Levi.
12.32 Kah Jeroboam kuhquttum mishadtupp8onk ut shwosuk adtahs8it nepauz, nabo napanna adtahshikquinohhog nepauz, netatupéyeu8k Judae mishadtupp8onk, kah sephausu ut altarut (ne wutussen ut Bethel) sephamauonat calfsog neh kezheoncheh: & wunapheau sephausuenuh ut Bethel, ut qunuhqui ayeuonganit, nish kesteunkish.
12.33 Neit sephausu ut altarut, ne kesteunk ut Bethel, nabo napanna adtahshikquinuhhog shwosuk adtahs8it nepauz, nepauz ne adt natwontog ut nehenwonche wuttahhut, kah kuhquttumauau mishadtupp8onk wunnaumonuh Israel, kah sephausu ut Altarut, kah chikohsum weetemungquok.
13.1 KAh kusseh, Manittowomp peyau wutch Judah, nashpe wuttinn8waonk Jehovah, en Bethel, kah Jeroboam neepau kishke altarut, sephausinneat wetemungquok.
13.2 Kah ayeuuhkonittue mishont8wontam altar, ut wuttinn8waonganit Jehovah, kah n8wau, woi altar altar yeu wussin Jehovah, kusseh mukkies pish neetu ut wekit David, hennau Josias, kah ut k8woskechiyeumut, noh pish sephausu, qunnunkque ayeuongane sephausuenuog, neg chogossukeg ut k8woskechiyeumut.
13.3 Kah kukkinneasukausu ne kesukok, n8wau, yeu kukkinneasuonk ne Jehovah an8wadt: kusseh Altar pish sokqshau kah ne pukquee woskeche Altarut, pish sokem8.
13.4 Kah nnih, ketass8t Jeroboam n8tog ukkuttw8ongash Manittowomp, noh ayeuuhkone mishont8anumauont Altaroh ut Bethel, summagunnum wunnutcheg wutch Altarut, n8wau tohqun8k, kah wunnutcheg ne ayeuuhkonittué samogkinnumauont, nuñohteau, ne waj matta wonk wutōt[n]um8k
13.5 Kah wonk Altàr sokshau, kah pukquee sokem8 wutch Altarut, neaunak kukkinnesuonk ne Mannittowomp án8wop, nashpe wuttinn8waonk Jehovah.
13.6 Kah ketass8t namp8ham kah unnau Manittowompuh, yeuyeu nanompasitch wuskesuk Jehovah kum-Manitt8m, kah peantamwansheh, onk woh nunnutcheg wonk nunnompenumontean, kah Manittowomp namompassumau Jehovah, kah ketass8t wunnutcheg wonk nompenumauon, kah netatuppeyeu8 neanagkup negonaeu.
13.7 Kah ketass8t unnau manittowompuh; weechaeh en neekit, kah nemonunuhkau kuhhog kah kutonkquatoush.
13.8 Kah Manittowomp unnau ketass8toh, aninnumaiean pohshe kek matta woh k8weeche petutteamun8h asuh matta nummeech8 petukqunnunk asuh n8tattam8 nippe yeu$ut ayeuonganit.
13.9 Newutche ne nuttinne meechumuhkonitteanah nashpe wuttinnowaonk Jehovah, n8wop, meechuhkon petukqununk, asuh wuttattuhkon nippe asuh en qushkekon ne wamop.
13.10 Néit au panneu, kah matta qushkeu en mayut ne an peyomp Bethel.
13.11 Kah ayeu kechisu8 quoshodtumwaen ut Bethel, kah wunnaumonuh uppeyogquoh, kah wuttukquoh wame wutanákausuongash m[o]nittowomp ne ásecheh ne kesukok ut Bethel, kutt8wongash wonk nish ánoncheh ketass8toh nish wuttinnonáoash 8sh8oh.
13.12 Kah 8sh8oh wuttuk8oh, tohnogque wutton, newutche wunnaumonuh nauaog uttoh áont Manittowompuh, noh wag Judah.
13.13 Kah unnau wunnaumonuh, appappuanuhkah asse, neit wutapappunuhkauoh assoh kah ne ukquenapin.
13.14 Kah asuhkauau Manittowompoh, kah wunnamheuh appuoh agwe n8timesit kah wuttinuh, ken Manittowomp waman Judah? kah n8wau neen.
13.15 Neit wuttinuh, weeche peyomeh neekit, kah meech petukqunnunk.
13.16 Kah n8wau, matta woh k8weeche qushk8mun8h, asuh matta nummeech8h petukqunnunk, asuh k8weeche wuttattam8mun8h nippe, yeu ut ayeuonganit.
13.17 Newutche nuttitteap nashpe wuttinn8waonk Jehovah, matta pish kummeech8 petukquñunk, asuh na kuttit wuttattum8un nippe, asuh kukquoshkoh en mayut ne wamup.
13.18 Wuttinuh, nen wonk Manittowomp neane ken, kah Angel nukken8nukup nashpe wuttinn8waonk Jehovah, n8wop, quehchuus en kekit, onk woh meech petukqunnunk, kah wuttattamun nippe: qut uppann8waheuh.
13.19 Neit ukqushke weechauh, kah meechwoh petukqunnunk ut wekit, kah wuttattamwoh nippe.
13.20 Kah n$nih, aphettit tableut, wuttinn8waonk Lord peyaonuk quoshodtumwaen, noh quohchuwunont.
13.21 Kah mishontowanumauau Manittowompuh, neh wamunitcheh Judah, n8wau, yeu wussin Jehovah, newutche kuppanneussehtam wutt8n Jehovah kah matta kenanawehteo8h ann8team8onk ne Jehovah kum-Manitt8m án8nukquean,
13.22 Qut kukqushkem, kah kummeech petukqunnunk kah k8tattam nippe, ut ayeuonganit, ne papaume Jehovah ánukqueop, meechuhkon petukqunnunk, kah wuttattagon nippe, kuhhog matta pish peyoou k8sh 8wenohkeit.
13.23 Kah n$nih, mahche meechik petukqunnunk, kah mahche wuttattog, kah wutappappuunuhkauuh assoh, wutche quoshodtumwaenuh neh quáchuwunoncheh.
13.24 Kah monchit, qunnonou wunnogskauoh ut mayut, kah wunnushoh, kah wuhhogke neepoou, kah wonk qunnonou kishke neepau muhhogkat.
13.25 Kah kusseh, wosketompaog pamushaog, kah nauwaog muhhogkuh, sepsin mayit, kah qunnonou kechekompauwehtauan muhhogkuh, kah peyaog, kah wussinneau ut otanat uttoh kechisue[:] quoshodtumwaen ne ayit.
13.26 Kah quoshodtumwaen noh pas8ont wutch mayut, n8tog, n8wau, noh Manittowomp, noh matta n8swehtam8g wuttinn8waonk Lord, newajeh Jehovah aninnum[a]uont, qunnonouoh, noh nehnekukauont, nashont, neaunak wuttinn8waonk Jehovah ne anomp.
13.27 Kah ken8nau wunnaumonuh n8wau, appappuunuhkiegk asse, kah wutapappuunuhka[u]ouh.
13.28 Kah monchu, kah namteauoh wuhhogkuh penuhkon ut mayut, kah asse kah qunnonou neepoog kishke muhhogkat, qunnonou matta m8whoou wuhhogkuh, asuh mat s8quhkauôou assoh.
13.29 Kah quoshodtumwaén nemunau wuhhogkuh Manittowomp, kah upponuh assut, kah ukquehchuwunuh, kah kechisue quoshodtumwaen peyau otanat, mauunat, & upposekinonat.
13.30 Kah upponamau wuhhogkuh nehenwonche 8weenohkeet, kah ummauemouh, n8waog kittamunk neemat.
13.31 Kah nnih, mahche posekinont, ken8nau wunnaumonuh, n8wau nupp8on, posekinnek ut weenohkeet ne Manittowomp posekinausit, ponam8k nuskonash kishke 8skonit.
13.32 Newuthce kutt8onk mashant8adt, nashpe wuttinn8waonk Jehovah, kah ayeuhkone Altar ut Bethel, kah ayeuuhkonittue wame qunnunkque ayeuongane wetuomásh, nish ohtagish Samariae keitotanehtu, pish wunnamuhkut nnih.
13.33 Yeu mahche nnag, Jeroboam matta qushkeg wutch ummatche mayut, qut wonk ayeuont peississinitche missi[n]ninnuh sephausuenuunneat ut qunuhqui ayeuonganit, kah howan weekontog, wussephausueneuheuh, kah noh sephausuenu8p ut qunuhqu[ia]yeuonganehtu.
13.34 Kah yeu matcheseonganú8 ut wekit Jeroboam, pajeh tummussumunat, k[a]h paguatauunat wutch wosketohkeit.
14.1 NA ahquompak Abijah wunnaumonuh Jeroboam mahchinau.
14.2 Kah Jeroboam unnau ummittamwussoh, k8wehquetumoush, neepaush, adchish, matta k8wahetteauneat, ken ummittamwussoh Jeroboam kah aush Shiloh, kusseh, na wutapin Ahijah quoshodtumwaen, noh as8hp ken pish kukketass8tam8 ut Israel.
14.3 Kah kenunush kenutcheganit piogquodtash petukqunnegash, kah craknelsash, kah wishquie hony; kah áuôs, noh pish kummishamunk, toh pish ániit mukkies.
14.4 Kah Jeroboam ummittamwussoh wutussen, kah neepau kah au Shiloh, kah peyau wekit Ahijah, qut Ahijah pogkenum, newutche wuskesukquash nupp8m8ash newutche wuttinnukkukquiyeuonk.
14.5 Kah Jehovah unnau Ahijahoh, kusseh ummittamwussoh Jeroboam, peyau kenat8tomunkqunat pasuk papaume wunnaumonuh newutche mahchinai, yeu kah yeu pish kuttinnon, newutche pish nnih, petutteadt, pish ogqueussu onkatogane mittamwossissut.
14.6 Kah nnih, Ahijah n8tog wutauatonkqussue wusseetash, petutteadt squontamut, n8wau, peututteash k[è]n ummittamwussoh Jeroboam, tohwutch kod ogquesean onkatoganit? nutann8nit en kuhhogkat tuhkeque aunchem8kaonk.
14.7 Monchish, us Jeroboam, yeu wussen Lord Manit ut Israel, newutche kummishhenap wutch kenugke missinninnúut, kah kussontim[á]henap ut nummissinninneumut Israel.
14.8 Kah nuss8kekomup ass8tamóonk wutch wekit David, kah kuttinnumauununah, qut onch matta keaneyeu8h nuttinneum David, noh nanawehteunk nutann8team8ongash, kah noh asukiit nashpe mamusse wuttah, webe ussenat ne an sampwag nuskesukqut.
14.9 Qut kummatcheussum ánue onk wame neg negonnekunkqueaneg, newutche kummonchem, kah kutáyimom onkatogig manitt8og, kah sabassumwe nunneukontunkanog, kumm8m8sqhinneat, kuttinnohkôneh kuppisquanit.
14.10 Newutche kusseh, nuppaudtoh machuk weekit Jeroboam, kah nuttummus wutch Jeroboamut, noh sagketog pummeneutunk, noh kobhausit, kah noh sequnut ut Israel, kah nutamau[n] neg sequnutcheg ut wekit Jeroboam, neáhen amaunuk wosketomp m8i nô pajeh mon teagun8ut.
14.11 Wadchiit Jeroboamut, nuppuk ut otanat, anumwog pish ummóhwhóuh, kah noh adt nuppuk ohteuhkonit, puppinshasog ut mamatchekesukqut pish umm8hwhôuh, newutche Jehovah wussin.
14.12 Newutche neepaush, aush nehenwonche kekit, kah kusseetash petutteam8ug keitotanat, mukkies pish nup:
14.13 Kah wame Israel pish ummauémuh, kah upposekinóuh, newutche noh webe wutch Jeroboamut pish peyau weenohket, newutche ut wuhhogket namehteauun teag wanegik nogque en Jehovah um-Manitt8moh Israel, ut wekit Jeroboam.
14.14 Nano wonk, Jehovah pish ukketass8tamwáheuh ut Isr[à]el, noh pish tametahkog wek Jeroboam, ne kesukok; qut teag? yeuyeu.
14.15 Newutche Jehovah pish togkomau Israeloh, onatuh weekinashk nononkitteog ut nippekontu; kah pish kodadtchánukóhwau Israeloh wutch yeu wunne ohkit, ne anumauomp 8shoh, kah pish wusseahwhoh en ongkoue sepuut, newutche ayimwog ukkuppiyeum8, m8m8sqheonat Jehovah en musquanittamuneat.
14.16 Kah pish mag8 Israeloh, newutche ummatcheseongash Jeroboam, noh macheseit kah noh matcheseáheont Israeloh.
14.17 Kah Jeroboam ummittamwussoh neepauoh, kah monchu, kah peyau Tirzah, kah paont quenannéhtuonganit ut squontamut, mukkies nupp8.
14.18 Kah upposekinouh, kah wame Israel ummauémuh, neaunak wuttinn8waonk Jehovah nean8wop nashpe wunnutcheganit wuttinneumoh Ahijahoh, quoshodtumwaenuh.
14.19 Kah onkatogish wutusseongash Jeroboam, uttoh anayeu[h]teop, kah uttoh an nanawunnuop, kusseh nash wussukwhosuash ut Israelle ketass8tamwog ummequontamoe B8kummuóut.
14.20 Kesukodtash nish Jeroboam k[a]htass8tamunutch, nesnehchage kah neese kodtum8ash: kah weesugquom8mau 8shoh, kah Nadab wunnaumonuh wunnompe ketass8tam8mukquoh.
14.21 Kah Rehoboam wunnaumonuh Solomon, ketass8tamóou ut Judah Rehoboam yauunchage kah nequtta kodtumwohkomup n8che nanawinnuadt, kah ketass8tamóou nabo nesausuk tahshe kodtumwae ut keitotan ne Jehovah pepenog wutche wame chippan8ongan8out Israel na ponamunat 8wesuonk, kah ohkasoh ussowesuoh Naamah, wut-Ammonitesse.
14.22 Kah Judah matchesu ut anaquabit Lord, kah m8m8sqheuh en m8summuwonat, nashpe ummatcheseongan8oash nish asehetticheh, anue onk ne 8sh8oh asenit.
14.23 Newutche nag wonk ayimóog qunnuhqui ayeuongash, kah nunneukontunkoh, kah kuppiyeuash, nish$noh kussohkoiyeue wadchu, kah agwe nish$noh ashkunkquomit.
14.24 Na wonk wutaiinneau Sodomitsog ut ohkeit, kah usseog neaunak wame unkquontam8ongash, wutohtimoinneash nish Jehovah pagketogish ut anaquabhettit wunnaumonuh Israel.
14.25 Kah nnih, napanna wutteashe kodtum8m Rehoboam, Shishak Egypte ketass8t ayeuuhkonittue peyau Jerusalem.
14.26 Kah amaunum nompakouunash ut wekit Jehovah, kah nompakouunnash wekit kétass8t, wame wutamaunumunash, kah amaunum wame golde ogqunnegash nish Solomon ayikupash.
14.27 Kah ketass8t Rehoboam ayim wompuhshogque ogqunegash, nompe nashoh, kah upponamunash ut wunnutcheganit kehche àskuhwhetuaenuh, neg nanawunukeg squont ut ketass8t weekit.
14.28 Kah nnih, ketss8t áont weekit Jehovah askuhwheteaog, ukkenumunaoash, kah ukquehchewuttinaoush ut askuhwheteae chamberut.
14.29 Kah onkatogish wutusseongash Rehoboam, kah wame ne asit, sunnummatta nish wussukwhosin8ash, ut Judae ketass8tamwog ummequontamóe b8kum8out.
14.30 Kah na mo ayeuwuttuonk nashaue Rehoboam, kah Jeroboam nisahkepomantamwehettit.
14.31 Kah Rehoboam weesugquom8mau 8shoh, kah posekinau weeche 8shoh ut ukkeitotanat David, kah ohkasóh ussowesuoh Naama wutAmmonitesse, kah Abijamoh wunnaumonuh wunnompe ketass8tam8mukquoh.
15.1 KAh nabo shwosuk wutteashe kodtumomut Jeroboam wunnaumonuh Nebat Abijam ketass8tam88 ut Judah.
15.2 Nishwudt kodtumwae, ketass8tam88 ut Jerusalem, kah ohkasoh ussowesuoh Maachah, wuttaunoh Abishalom.
15.3 Kah pomushau ut wame ummatcheseongan8out 8shoh, nish aseche negonae: kah wuttah matta pannuppeno weeche Jehovahoh umManitt8moh, neane wuttah Davidoh 8shoh.
15.4 Qut wutch Davidoh Jehovahoh um-Manitt8moh wuttinumauoh wequananteg ut Jerusalem, 8waabenumauonat wunnaumonuh nahohtôeu nagum, kah menehketeauunat Jerusalem.
15.5 Néwutche David ussup ne sampwagk ut wuskesukqut Jehovah, kah matta qushkehtam8 ne teag ne ann8nont nisahke pomantaminit webe papaume Uriah wutHittit.
15.6 Kah na mo ayeuwuttuonk nashaue Rehoboam kah Jeroboam nisahke pomontog[.]
15.7 Kah onkatogish wutusseongash Abijam, kah wame ne asit, sunnummatta wussukwhosin8ash ut Judae ketass8tamwog ummequontamoe wussukwhosuongan8out? kah na mo ayeuwuttuonk nashaue Abijam kah Jeroboam.
15.8 Kah Abijam weesukquom8mau 8shoh kah nah upposekinouh ut ukkeitotanat David, kah Asahoh wunnaumonuh wunnompe ketass8tam8mukquoh.
15.9 Kah wunneesnechage kodtum8mut Jeroboam ketass8t ut Israel Asa ketass8tam88 ut Judah.
15.10 Kah ketass8tam88 yauunchage kah nequtta kodtumm8 ut Jerusalem: kah ohkasoh ussowesuoh Maachah wuttaunoh Abishalom.
15.11 Kah Asa ussu ne sampwag ut wuskesukqut Jehovah, ne aseneup Davidoh 8shoh.
15.12 Kah amaunau Sodomitsog wutch wutohkit, kah amaunau wame nunneukontunkane Manitt8h neh 8shoh kezheoneupoh.
15.13 Kah wonk Maacháh ohkasoh neh wonk wutontashau wutch wussonksquainneat, newutche ayeuau nunneukontunkáne Manitto kuppahtu, kah Asa paguanau wuttinneukontunkane Manitt8h, kah wutchikkossum kishke sepuesut Kidron
15.14 Qut qunuhqui ayeuongash matta tahtau8unash: qut Asa wuttah pannuppeyeu8 en Jeho[u]ahut nisáhke pomontog.
15.15 Kah paudtau nish 8shoh magukupash en Godut, kah nish nagum wonk magukup[o]sh, ut wekit Jehovah, silver kah gold, kah auwohteaongash.
15.16 Kah na mo ayeuuttuonk nashaue Asa kah Baasha Israelle ketass8t nisahke pomantamwehettit.
15.17 Kah Baasha ketass8t ut Israel ayeuuhkonittue kuhkuhquehtauoh en Judah, kah ayim Ramah, matta wuttenanum8ónat howane sohhamunat, asuh petukonat en Asa, ketass8t ut Judah.
15.18 Neit Asa neemunum wame silver kah gold ne sequnnumuk en wunnompekouinnekomukqut Jehovah, kah wunnompek8unnekomukqut ketass8t kah nish upponamunash wunnutcheganit wuttinneumoh, kah ketass8t Asa wutann8nuh en Benhadad wunnaumonuh Tabrimon, wunnaumonuh Hiram ketass8t ut Syria, noh wadohkit Damaskus, n8wau,
15.19 Na wunn8wáonkanu8 nashaue nen kah ken, kah nashaue n8shut kah k8shut, kusseh negonshhúam en kuhhogkat, silvere kah golde mag8ōk peyaush kah pohqunush k8n8waongan8 Baasha ketass8t ut Israel, onk woh nutamaéhtunk.
15.20 Neit Benhadad wunnamptauau ketass8t Asa, kah ann8nau wutáyeuwehteae mugquompomoh, ayeuuhkonittue Israelle keitotanash, kah togkodtam Jion, kah Dan, kah Abel-beth-maachah, kah wame Cinneroth, wonk wame wutohke Naphthali.
15.21 Kah nnih, Baasha n8tog, newutteashe weekuhkon ut Ramah, kah ayeu Tirzah.
15.22 Neit Asa ketass8t mishont8wáhteauwáheau pannuppe wame Judah (wanne usque howan) kah amaunumwog Ramahe qussukquanash, kah ne timber ne nashpe Baasha weekitteop, kah nish nashpe Baasha ayim Geba ut Benjamin, kah Mizpah.
15.23 Onkatoganash wame wutanakausuongash Asa, kah wame ummenuhkesuonk, kah wame ne asit, kah keitotanash nish ayikish, sunnummatta wussukwhòsin8ash ut Judae ketass8tamwog ummequontamóe wussukwhosuongan8óut? Qut kohchisuit, mahchinau ut wusseetut.
15.24 Kah Asa weesequom8mau 8shoh, kah posekinnau weeche 8shoh ut ukkeitotanat David 8shoh: kah Jehoshaphat wunnaumonuh wunnompe ketass8tam8mukquoh.
15.25 Kah Nadab wunnaumonuh Jeroboam n8che ketass8tamóou ut Israel, neese kodtumwae Asa kohtass8tam8it, kah ketass8tam88 ut Israel neese kodtumm8.
15.26 Kah matchesu ut anaquabit Jehovah, kah pomushau ummayit 8shoh, kah ummatcheseonganit ne nashpe matcheseáheont Israeloh.
15.27 Kah Baasha wunnaumonuh Ahijah wutch wekit Issachar, ayeuuhkonittue 8na[m]beukanouh, kah Baasha wuttagkomuh ut Gibbethon, ne wadchiik Philistiansut (newutche Nadab kah wame Israel weenuhkomwog Gibbethon)
15.28 Wunnishwe kodtum8mit Asa ketass8t ut Judah, Baashah wunnushuh, kah wunnompe ketass8tam8moh.
15.29 Kah nnih, nanawunnuadt, togkodtam wame wek Jeroboam, wanne sequttahwhôou Jeroboamut howan noh nashont, nô pajeh uppaguanonat, neaunag wuttinn8wáonk Jehovah, ne an8wop nashpe wuttinneumoh Ahijahoh wut-Shilonitoh.
15.30 Newutche ummatcheseongash Jeroboam, nish ásecheh, kah nish nashpe matcheseáheont Israeloh, nashpe umm8m8sqhuwaongash nish nashpe m8m8sqheoncheh Jehovah um-Manitt8moh Israel musquantamunat.
15.31 Kah onkatoganash wutusseongash Nadab, kah wame ne asit, sunnummatta wussukwhosinash ut Israelle ketass8tamwog ummehquontamóe up-b8kumm8óut.
15.32 Kah na mo ayeuwuttúonk nashaue Asa kah Baasha ketass8t ut Israel nisahke pomantamwehettit.
15.33 Wunnishwe kodtum8muk Asa ketass8t ut Judah, Baasha wunnaumonuh Ahijah n8che ketass8tam8wut Israel ut Tirza, nesnehchage kah yaue kodtumwae.
15.34 Kah matchesu ut anaquabit Jehovah, kah pomushau ummayut Jeroboam, kah ut ummatcheseonganit ne nashpe matcheseáheont Israeloh.
16.1 NEit wuttiñ8waonk Jehovah peyaónuk Jehu wunnaumonuh Hanani, ayeuuhkonittue Baasha, n8wau,
16.2 Newutche k8waábenunup wutch puppissiyeuut, kah kuketass8tamwáhenup ut nummissinninneumut Israel, kah kuppomusham ummayit Jeroboam: kah kummatcheseáh nummissinninneumog Israel, kumm8m8squehinneat, nashpe ummatcheseongan8oash
16.3 Kusseh, nutamaunum wutontseongash Baasha, kah wutontseongash wek kah nutogquehteoh kek, wekit Jeroboam wunnaumonuh Nebat.
16.4 Noh wadchiit Baasha, noh napuk ut otanat, anumwog pish umm8whóuh, & noh napuk ut ohteuhkonit, puppinshasog mamahchekesukqut, pish umm8hwhouh.
16.5 Kah onkatoganash wutusseongash Baashah, kah ne ásit, kah ummenuhkesuonk, sunnummatta wussukwhosin8ash ut Israelle ketass8tamwog ummehquontamóe wussukwhongan8óut?
16.6 Néit Baashah weesequom8mau 8shoh, kah posekinau ut Tirzah, kah Elahoh wunnaumonuh wuñompe ketas8tam8mukquoh
16.7 Kah wonk nashpe wunnutcheganit Jehu quoshodtumwaen wunnaumonuh Hanani, wuttinn8waonk Jehovah ayeuuhkonittue peyaonuk Baasha, kah ayeuhkonittue wek, newutche wame ne machuk, nish asecheh ut anaquabit Jehovah, m8m8sqheont musquantamunat, nashpe wunnutchegane anakausuongash, agqueneunkquok wekit Jeroboam, kah newutche wunnushoh.
16.8 Nesnehchage kah nequtta tahshe kodtum8mit Asa ketass8t ut Judah, Elah wunnuamonuh Baasha n8che ketass8tam8m8 ut Tirzah, neese kodtumwae.
16.9 Kah wuttinneumoh Zimri (ummummugquompomuh ut pohshe wut-Chariotsumut) ayeuuhkonittue 8nombeukonuh, kah noh appu Tirza: kagkéissippamwéheont wuhhogkuh, wekit Arza, noh nanawunuk wek ut Tirzah.
16.10 Kah Zimri petutteau, kah wuttogkomuh, kah wunnushoh, nesnehchage kah nesausuk ukkodtum8mit As[à], ketass8t ut Judah, kah wunnompe ketass8tamomukquoh.
16.11 Kah nnih, n8che ketass8tam8it, queenau appit wutappuonganit, nushau wame neh wekit Baashah, matta wussequttahhamauuh pasuk8, noh sagkeet ut kishkeneutunkanit, asuh matta ánónkumoncheh, asuh weetompuh.
16.12 Yeu wuttinne Zimri paguanon wame neh wekit Baasha, neaunak wuttinn8waonk Jehovah ne án8wop nashpe wunnutcheganit Jehu qushodtumwaen.
16.13 Newutche wame ummatcheseongash Baasha, kah newutche ummatcheseongash Elahoh wunnaumonuh, nish nashpe matchesehetticheh, kah nish nashpe matchseáheont Israeloh, m8m8sqheáhettit Jehovah umManitt8moh Israel en musquanittamunat, nashpe tahwunn8cheyeum8ash.
16.14 Kah onkatoganash wutusseongash Elah, kah wame ne asit sunnummatta wussukwhosin8ash ut Israelle ketass8tamwog ummehquontamóe wussukwhosuongan8oash?
16.15 Nesnehchage kah nesausuk tahshinash ukkodtum8mash Asa ketass8t ut Judah, Zimri ketass8tam88 nesausuk tahshikquinne ut Tirza: kah missinninnuog ayeuuhkonittue weenuhkomwog Gibbethon, ne wadchiik Philistiansut.
16.16 Kah missinninnúog neg tabukkussikeg, n8tamwog, Zimri wunnompuwussu, kah wonk nushau ketass8toh: newaj wame Israel, Omrioh mugquompuhut ayeuteaut ketass8tamwehteaog ut ISrael, ne kesukok, ut tuppuksinn8wonganit.
16.17 Kah Omri kuhkuhqueu wutch Gibbethon, kah wame weeche Israel, kah nag weenuhkomwog Tirzah.
16.18 Kah nnih, Zimri nag* keitotan sohkomu[n], petutteau [u]mishe ketass8t wekit, kah chikohsum wek ektass8t ut waabe nagum, kah nupp8.
16.19 Newutche ummatcheseongash nish a[ss]echish ut anaquabit Jehovah, pamwushadt ut ummayut Jeroboam, kah ut ummatchseonganit, ne asit, matchese[á]heont Israeloh.
16.20 Kah onkatoganash wutusseongash Zimri, kah wunnompuwussuonk ne asit, sunnummatta wussukwhosin8ash ut Israelle ketass8ttamwog ummehquontamóe wussukwhongan8óut?
16.21 Neit Israele missinninnúog neese chippeog, pohshe missinninnuog asuhkauáog Tibnioh wunnaumonuh Ginath, ukketass8tamuhkonaóont, kah pohshe asuhkauwaog Omrioh.
16.22 Qut missinninnúog neg [â]suhkauoncheg Omrioh, sohkauwaog missinninnúh neh asuhkauoncheh Tibni wunnaumonuh Ginoth: neit Tibni nupp8, kah Omri ketass8tam88.
16.23 Nishwinchage kah nequt kodtum8mit Asa ketass8t ut Judah, Omri n8che ketass8tam88 ut Israel, nabo neese kodtumwáe: nequtta tahshe kodtumwae ketass8tam88 ut Tirza.
16.24 Kah taphum Samariae wadchu wutch Shemer, wutche neesinash silvere talentsash, kah wekitteau ut wadchuut, kah ussowetam keitotan ne ayik, ne as8wesit Shemer, noh wâadchumit wadchu, Samaria.
16.25 Qut Omri matchesu ut anaquabit Jehovah, kah ánue matchesu onk wame neh negonukonkqutcheh.
16.26 Newutche pomushau wame ummayut Jeroboam wunnaumonuh Nebat, kah ut ummatcheseonganit ne nashpe matcheseáheont Israeloh: m8m8sqheónat um-Manitt8moh Israel musquantamunat nashpe tahwun8cheyeum8ash.
16.27 Kah onkatoganash wutusseongash Omri nish asechish, kah ummenuhkesuonk ne nahtitteadt, sunnummatta wussukwhosin8ash ut Israelle ketass8tamwog ummequontamóe wussukwhosuongan8óut?
16.28 Neit Omri weesequom8mau 8shoh, kah posekinau ut Samaria, kah Ahab wunnaumonuh wunnompe ketass8tamomukqu[o]h
16.29 Kah nishwinchage & shwosuk ukkodtum8mit Asa ketass8t ut Judah[,] Ahab wunnaumonuh Omri n8che ketass8tam88 ut Israel, kah Ahab wunnaumonuh Omri ketass8tam88 ut Israel, ut Samaria, neesnehch[a]ge kah neese kodtum8.
16.30 Kah Ahab wunnaumonuh Omri matchesu ut anaquabit Jehovah, anue wonk wame neh negonuhkongqutcheh.
16.31 Kah nnih, onatuh peyasik po[m]wushonat ut ummatcheseonganit Jeroboam wunnaumonuh Nebat: noh ummittamwussu Jezabel wuttaunoh Eth$baal, Zidonianse ketass8t, kah monchu, kah wuttinneumuhkauau Baaloh, kah 8wówussúmoh.
16.32 Kah ayimauau Altaroh Baaloh, ut wekit Baal, neh áyeuoncheh ut Samaria.
16.33 Kah Ahab ayim kuppi, kah Ahab ánue ussu m8m8sqheonat Jehovah umManitt8moh Israel musquanittamunat, onk neh wame Israelle ketass8t[á]mwoh, neh negonuhkonkqutcheh.
16.34 Pâmontog, Hiel up-Bethlite ayim Jericho: na wuttit wunnohtauun ne quenohtag pámontog Abiram mohtomegheoncheh, kah wunohto ushsquontámash, pamontog Segub peississinitcheh wunnaumonuh, neaunak wuttinn8waonk Jehovah ne an8wop nashpe Joshuá wunnaumonuh Nun.
17.1 KAh Elijah wut-Tishbit, noh apeup Gilead, unnau Ahaboh pomantog Jehovah um-Manitt8moh Israel, noh anaquabit neepauwee, na matta pish neechippagun8 asuh sokanon8 yeush kodtum8ash, qut neaunak nuttinn8waonk.
17.2 Kah wuttinn8waonk Jehovah peyaón[u]k n8wau,
17.3 Yeu wutch monchish, kah en wutchepwoiyeu quinnupish, kah puttogquish kishke Cherith sepuésut, ne anaquohtag Jordan.
17.4 Kah pish nnih, pish k8tattam sepuus, kah nutann8n konkkontuog ut kuttit kutassamukqunnaout.
17.5 Neit monchu kah wutussen neaunak wuttinn8waonk Jehovah: newutche monchu kah wutohtu kishke sepuèsut Cherith, ne anaquohtag Jordan.
17.6 Kah konkontuog uppaudtauóuh petukqunneg kah weyaus mohtompog, kah petukqunneg kah weyaus wunnonk88k: kah wuttattam sepuissus.
17.7 Kah nnih, ompetak, sepues seehteáu, newutche matta sokanônn8 ut ohkeit.
17.8 Kah wuttinn8waonk Jehovah peyaonuk n8wau,
17.9 Neepaush, monchish Zarephath, ne wadtaumáik Zidon, kah na ayish, kusseh, na nuttit ann8non sekousq kutassamukqunat.
17.10 Neit neepau kah au Zarephath, kah paont keitotanáe squontamut, kusseh, sekousq na wutut momounumun wuttuhqunash, kah nah 8wehkomuh, kah wuttinuh, k8wehquetumoush neémskomah nippeemes ut wishquadt, onk woh n8tattam.
17.11 Kah monchit neemskog, 8wehkomuh kah n8wau, k8wehquetumoush paudtah kodchuhki petukqunnunk ut kenutcheganit
17.12 Kah n8wau, pomantog Jehovah kum-Manitt8m, matta n8petukqunneganu, qut nequtnutchon n8khik ut wishquadt, kah pummeéme[s] ut wishquamesit, kah nummounum neesinash wuttuhk8mesash, onk woh nuppetutteam, kah woh n8nteauun wutche nen kah nunnaumon, onk woh nummechinan, kah woh nunnupmun.
17.13 Kah Elijah wuttinuh, ahque wabesish, monchish & ussish ne án8wáan: qut negonne ayimah petukquenonteam, kah paudtah, kah ompetak ayi[m]aush ken kah kenaumon.
17.14 Newtche yeu wussin Jehovah um-Manitt8moh Israel, k8wisquae n8khik mattá pish mahtshan8, matta pish wisquamese pumme mahtshano, nô pajeh kesukok Jehovah ann8tog sokanon ut ohkeit.
17.15 Kah monchu, & wutussen neán8wadt Elijah, kah noh, kah nagum kah neh wekit nag meetsuog m8chetikquinne.
17.16 Wisquie n8khik matta mahtshano, kah wisquamese pummee matta mohtshano, neaunak wuttinn8waonk Jéhovah, ne an8wadt nashpe Elijahoh,
17.17 Kah nnih, mahche yeush nnag, wunnaumonuh mittamwossis noh nanawunuk wetu, mahchinau, kah ummachinaonk unkquenéunkquodt ne waj mattá wunn[á]shaonganeg.
17.18 Kah unnau Elijahoh, toh kittintupanumush, ken woi Manittowomp, k8ch peyon mehquontamunat nummatcheseongash, kah kenushonat nunnaumon?
17.19 Kah wuttinuh, aninnumah kenaumon, kah wunneemunumauónuh wutch wohpanágunit, kah wutuss8unuh wohqut ne apit, kah upponuh nehenwonche wutappinneat.
17.20 Kah mauunnitteauoh Jehovah, káh n8wau, Woi Jehovah num-Manitt8m, sun wonk kuppaudto machuk sekousq, noh weeche keúhteomog, wutche nushonat wunnaumonuh?
17.21 Kah summogkehtauau mukkiesoh, nishwudt nompe, kah mauunnitteauau Lord, kah n8wau, Woi Jehovah num-Manitt8m, k8wehquetumoush, yeuoh mukkies ukketeahogkôunoh peyaônukqutch wonk.
17.22 Kah Jehovah n8tam 8wadtauatonkqussuonk Elijah, kah ukketeahogkounoh mukkies wonk peyáonuk, kah keteau.
17.23 Kah Elijah nemunau mukkiesoh kah wunn8tuwunuh wutch chamberut, en wetuomut, wuttinnumauonuh ohkásoh, kah Elijah n8wau, naish kenaumon pomantam.
17.24 Kah mittamwossis unnau Elijahoh, yeuyeu yeu nashpe n8wahteoh ken Manittowomp, kah wuttinn8waonk Jehovah ut kutt8nut wunnamuhkuteyeu8.
18.1 KAh nnih, mahche m8chetikquinogkok, wuttinn8waonk Jehovah peyaonuk Elijahoh nashwe kodtum8k, n8wau, monchish naéhtau Ahab, kah nussokanonteam ut ohkeit:
18.2 Kah Elijah monchu naehtauonat Ahab, kah mishe mashagquodt ut Samaria.
18.3 Kah Ahab wehkomau Obadiahoh neh nanawunnumunutcheh wek: (kah Obadiah mishe qushau Jehovah.)
18.4 Newutche nniyeup, Jezabel tametahwhont ukquoshodtumwaeneumoh Lord, Obadiah nemunau nequt pásuk88oh quoshodtumwaenuh, kah nah upputtogg8huh napannahettashinchage ut hassunnekut, káh wutassamwoh petukqunneg kah nippe.
18.5 Kah Ahab unnau Ob[o]diahoh, asuh ohkeit, en wame tohkekommue nippeut, kah en wame sepuesut, pagquodche woh numiskomumun ashkoshquosh pomantamwaheonaóont horsesog, kah mulesog, matta k8wanheonanónut wame puppinashimwog.
18.6 Neit nag pohshinnumwoh ohke ut nashaue pannupwushonat; Ahab chippe au yeunogque, kah Obadiah chippe au onkatuganit mayut.
18.7 Kah Obadiah pamwushad mayut, kusseh, Elijah wunnogskauoh: Kah 8waheuh, kah penushau ut wuskesukqut, kah n8wau, ken noh nussontimom Elijah.
18.8 Kah wunnamp8hamauoh, nen, monchish us kussontimom, kusseh Elijah.
18.9 Kah n8wau toh nuttin matchesem, kukkod pononat kittinneum ut wunnutcheganit Ahab, nushikqunat?
18.10 Pomantog Lord kum-Manitt8m, matta toh wutohtimoneat asuh ass8tamóonk, uttoh nussontimom mo anann8nug8an kenatinneohukqunat: & nag an8wahettit matta na wutappein, wutchadchekeyeuwaheuh wutohtimoin asuh ass8tamóonk, na mattá adt namehuk8an.
18.11 Kah yeuyeu kussim, us kussontimom kusseh Elijah.
18.12 Kah pish nnih, quenau nukkonan, wunnashauanitt8moh, uttuttoh as8wunukquean: kah neit unnog Ahab, kah matta kenamhik8 pish nunnushik: qut nen kittinneum nukqush Jehovah wutch n8skenuunneát.
18.13 Sunnummatta unnounas nussontimom, uttoh aseomp, Jezabel nashont ukquoshodtumwéneumoh Lord, uttohan adtahshogkup nequt pasuk88og wosketompaog ukquoshodtumwaéneumoh Jehovah, napaña hetteahshinchage ut hassunnekit, kah nutassamóog petukqunnunk kah nippe.
18.14 Kah yeuyeu kussim, us kussontimom, kusseh Elijah, kah noh pish nunnushik.
18.15 Kah Elijah n8wau, pomantog Lord ayeuhteáunit, noh neepauwe anaquabit, wunnamuhkut nunnaéhtau yeu kesukok.
18.16 Neit Obadiah au nogkushkauónat Ahab, kah wuttinnon; kah Ahab monchu wunnogskauonat Elijahoh.
18.17 Kah nnih, Ahab nauont Elijahoh, Ahab wuttinuh; ken noh wadtammeheont Israeloh?
18.18 Kah namp8ham, matta n8taméheoh Israel, qut ken kah k8sh wek, newutche kenukkodtum8 wutann8team8ongash Lord, kah kutasuhkau Baalim.
18.19 Newutche ann8teamsh, miyanumah wame Israel en wadchuut Carmel, kah ukquoshodtumwaéneumoh Baal yauut pasuk88og, kah napanne tahshinchag, kah qushodtumwaénuog ut kuppahtu yauut pasuk88og, neg meetsitcheg ut Jezabel wuttableumut.
18.20 Neit Ahab negon8au wame Israeloh, kah miyanau quoshodtumwaénúh, en wadchuut Carmel.
18.21 Kah Elijah peyaóneau wame missinninnúh, kah n8wau, toh kututt8che kukqunukqushaumw8 ut nashaue neese unnantam8onganit? Jehovah Manitt88it, asuhkók, asuh Baal Manit8it asuhkók, kah missinninnúog matta wunnamp8hamauóuh pasuk kutt8onk.
18.22 Neit Elijah unnau missinninnúh, nen, nen webe nusséqunit ukquoshodtumwaéneumoh Lord, qut ukqushodtumwaeneumoh Baal yauut pasuk88oh, kah napanna tahshinchagkodtog.
18.23 Yowutche aninnumunkqutteuh nes8oh oxinoh, kah nag pepenamáhettich pasuk8 oxinoh, kah s8kquswáhettich, kah ponamwehettich wuttuhqunat, kah ahque ponamwehettich n8tau agwe: kah nen wonk nukquogquoshwin onkatog ox, kah nuppon wuttuhqunit, kah matta nupponam8h n8tau agwe.
18.24 Kah wehquetum8k 8wesuongan8 kummanitt8m8óog, kah nen n8wehquetum 8wesuonk Jehovah, kah noh Manit namp8hamontog nashpe n8tau, nah Manitt8itch, kah wame missinninnuog namp8hamwog, kah n8waog, wunanak8wáonk.
18.25 Kah Elijah unnau ukquoshodtumwaéneumoh Baal, pepenamunk pasuk ox, kah negonne wunnehheuk, newutche kumm8nam8, kah wehquetum8k 8wesuongan8 kummanitt8m8óog, qut ahque ponam8k n8tau agwe
18.26 Nah nemunáog ox neg anumaúutcheh, kah 8nheuh kah wehquetumwog 8wesuonk Baal, wutch mohtompanatu nô pajeh poshequaut, n8waog Woi Baal n8tiinnean: qut waane wadtana[t]onkqussuonkanun8, asuh ne teagwe namp8whosuonk, kah nag quequeshadtamwog Altar ne kesteunk.
18.27 Kah nnih, poshequadt, Elijah wutôontuhkonuh, kah n8wau, mishont8wak: newutche noh manit, pagwodche toh keket8kau, asuh n8swuttahh8wai, asu[k] pomushau, asuh toh kouéi, kah ahchue woh t8hkinau.
18.28 Kah nag mishont8waog, kah quoshquswaog wuhhogkauh, ne áhesséhettit nashpe chohquogwosh, kah lancersash, noh pajeh wusequeontanu8ut.
18.29 Kah nnih, mahche pohshequodt, kah nag quoshodtumwog, pâjeh wunnonkquae sephausuonganit, qut matta wadtau[a]tonkkussuonganinno, asuh ne teagwe namp8whosuonk, asuh howan wadt8wontog.
18.30 Kah Elijah unnau wame missinninn[û]h, pas8sukiek, & wame missinninnuog uppas8sukauouh, kah onchteau wut-altarum Jehovah, ne n8kompishkishonkup.
18.31 Kah Elijah nemunum nabonenash qussukquanash, neadtahshik wutchippan8ongash wunnaumonuh Jakob, neh wuttinn8waonk Jehovah paaónuk8p n8wop, pish kuttissowes Israel.
18.32 Kah qussukquanash nashpe ayeu altaroh, ut 8wesuonganit Jehovah, kah ayim passahtheg ut wôkôi Altar, unn8hqueu kishkeu woh adtahk8k neese quttuhwhosuash wusk[a]nnemuneash.
18.33 Kah wunohto wutuhqunash, kah chadchaubuswau ox, kah ukqueensumuh wuttuhqunehtu, kah n8wau, numwâbpanum8k yauunash wisquash nippe, kah sókenum8k ut chikohtae sephausuonganit, kah ut wuttuhqunehtu.
18.34 Kah n8wau ne ussek nahohtoeu, kah wutusseneau nahohtoeu. Kah n8wau ussek nishwudt, kah wutusseneau nishwudt.
18.35 Kah nippe woweeyonchuan altarut, kah wonk numwápagunum passohtheg nippe.
18.36 Kah nnih, ne ahutt8che magumuk wunnonkquae sephausuonk, Elijah sephausuen pas8tshau kah n8wau, Lord um-Manitt8moh Abraham, Isaak kah Israel, wahteauunach yeu kesukok, ken Manit ut Israel, kah nen kittinneum, kâh yeush wame nutussenash nashpe kuttinn8waonganit.
18.37 N8tah woi Lord, n8tah, onk missinninnuog woh wahteauog ken Jehovah Manit, kah ken kukquinuppinnum wuttahh8oash.
18.38 Neit wunn8tam Jehovah n8kshau, kah mahchekissum8m8 chikohsue sephausuonk, kah wuttuhqunash, kah qussukwuanash, kah puppissi, kah n8n8squadtam nippe ut pissohtheganit.
18.39 Kah wame missinninnuog namohettit, nag penushadtamwog wuskesuk88ash, kah nag n8waog, Lord, noh God, Jehovah noh God.
18.40 Kah Elijah nah wuttinuh, nemunók quoshodtumwéneumoh Baal, pásuk pohquohham8kitch: kah nag wunneemunóuh, kah Elijah 8w8msuunoh Kishone sepuissut, kah na wuttit nushon.
18.41 Kah Elijah unnau Ahaboh, kuhkuhquish, meetsish kah wuttattash, newutche na mishont8wom8 mishe sokanon.
18.42 Neit Ahab kuhkuhqueu metsineat kah wuttattamunat, kah Elijah kuhkuhqueu koduhkôag Carmel, kah penuhteau wuhhogkuh en ohkekontu, kah ponam wuskesuk nashaue ukkuttukqut.
18.43 Kah unnau wuttinneumoh, yeuyeu kuhkuhquish unnuhquaish ketahhanniyeu, Kah kuhkuhqueu, kah natauwompu, kah n8wau, wanne teag, kah wonk wuttinuh monchish wonk nesausuk tahshit.
18.44 Kah nnih, ut nesausuk n8wau, kusseh, naut wáapem8 wutch ketahhannit mahtohqussem onatuh wosketomp wunnutcheg, káh n8wau, kuhkuhquish us Ahab, quaquashwish kah w8msish, onk woh sokanon matta kukkuphuk8.
18.45 Kah nnih, ne ásit, kesukquash kuppogkiyeuash nashpe mattokqs kah waban, kah muttaánon, kah Ahab nayeumau, kah au Jezreel,
18.46 Kah wunnutcheg Jehovah apehtauau Elijahoh, kah puttukquobpissu ut wusseganit, kah negonnomashomau Ahaboh en ahut petuttamuk Jezreel.
19.1 KAh Ahab unnau Jezabel wame ne Elijah asit, kah wonk nushau wame quoshodtumwaenuh nashpe togkodteg.
19.2 Neit Jezabel ann8nau ann8naenuh en Elijahut n8wau, ne uneheuhhéttich Manitt8og, kah wonk m8cheke, matta ogquehteau8on kuppomantamóonk, neane upomantam8ongan8 pasuk nnagoh, saup papaume yeu ahquompak.
19.3 K[á]h ne nag*, neepau, kah pomushadtam wutch uppomantamóonk kah peyau Beersheba ut Judah, kah na wunnukónon wuttinneumoh.
19.4 Qut nagumau nequttta kesukquaushonat en touohkomuk, kah peyau, kah appu ut agwe Juniperuhtugqut, kah wehquetumanshau wuhhogkuh woh wunnuppunat, kah n8wau, wamut yeuyeu, woi Jehovah amaunsh nuppomantamóonk: newutche matta nutanue wunneet8moh n8shog
19.5 Kah sepsik kah kawit ut agwe Juniperuhtugqut, kusseh neit, Angel ummissinuh, kah wuttinuh, omkish kah meetsish.
19.6 Kah natawompu, kah kusseh, petukqunnunk apwôsu ut mohkussaut, kah wisque nippe ohtau uppuhkukqut, kah meetsu kah wuttattam, kah wonk seepsin.
19.7 Kah wut-Angelumuh Jehovah wonk peyau nahohtôeu, kah ummussinuh, kah n8wau omkish, meetsish newutche pomushaonk wussaumuhkuhqun wutche ken.
19.8 Kah omohku, kah meetsu, kah wuttattam, kah ne manuhkesit ne nashpe meetsuonk yauunchadte kesukquae pomushau kah yauunchagkodtash nukkonash, en Horeb 8wadcheum God.
19.9 Kah naut peyau hassunnekit, kah na ukkouin, kah kusseh wuttinn8wa[ó]nk Jehovah peyaonuk, kah wuttinuh, toh yeu kutussen Elijah?
19.10 Kah n8wau, numm8cheke m8ssummuam wutch Lord God ayeuteaánit, newutche wunnaumonuh Israel nukkodtumwog k8n8waonk, kepuhteaog kut-Altarumoh, nushaog kukquoshodtumwaeneumoh nashpe togkodteg, kah nen, nen webe nussequttahwhit, kah nag natinnehamwog nuppomantamóonk amaunumunat.
19.11 Kah n8wau sohhash, kah neepaush wadchuut anaquabit Jehovah, kah kusseh, Lord paumwushau, kah mishe kah menuhke waban nehnekukom wadchuash, kah sukquhkom pumupsquehtuash ut anaquabit Jehovah, qut Jehovah matta appu wabanut, kah asuhkaue waban queequan, qut Jehovah matta appu quequanit.
19.12 Kah mahche quequog n8tau, kah Jehovah matta app[p]u n8taut, kah mahche n8to8k, manunne peant8wom8.
19.13 Kah nnih, Elijah n8tog, onkhum wuskesuk ut umm8nakinit, kah sohham, kah neepau ahhut petutteamuk hassunnek: kah kusseh peyaonuk wutauatonkqussuonk, kah n8wau toh kutussen yeuut Elijah.
19.14 Kah n8wau nummishe m8sitteam wutche Jehovah, um-Manitt8moh ayeuteaog, newutche wunnaumonuh Israel ahquontamwog k8n8waonk, kepuhteaog kutAltarumash, nag nushaog kukquoshodtumwaeneumoh nashpe togkodteg, kah nen, nen webe nussequnneanit, kah natinnehamwog nuppomantamoonk, amaunumunat.
19.15 Kah Jehovah wuttinuh, monchish qushkish en kummayut, en Damaskusse touohkomukqut: kah peyôan sussequn Hazael ukketass8tam8inneat ut Syria.
19.16 Kah Jehu wunnaumonuh Nimshi, noh pish kussussequn ukketass8tam8ineat ut Israel, kah Elisha wunnaumonuh Shaphet, wutch Abel-Meholah, noh kussussequn quoshodtumwaenuunneat nompe ken.
19.17 Kah pish nnih, noh pohquohhuk wutch wuttogkodteganit Hazael, Jehu pish wunnushoh, kah noh pohquohhuk wutch wuttogkodteganit Jehu, Elisha pish wunnushoh.
19.18 Onch nussequn nesausuk tahshe muttannonganog kussuog ut Israel, wame mukkuttukquog neg matta nauaegig en Baal, kah nishnoh mutt8n noh mat chapwutt8napwonk.
19.19 Neit na wutch amaeu, kah nameheau Elisha wunnaumonuh Shaphat, noh plow88, naboneesuog yoake oxinog ut anaquoshit, & nagum weechauau, nabonees8oh, kah Elijah uppaumukauoh, kah upputtogguhh8 ummonak.
19.20 Kah nukkoñau oxinoh, kah wunnaumatuhkauau Elijahoh, kah n8wau, k8wehquetumoush, chipwutt8napwonti n8sh kah n8kas, kah neit kutásukaush: kah wuttinuh, qushkish, newutche toh kittinhesh?
19.21 Kah qushkeu wutch wuhhogkat, kah nemunau yoake oxinoh, kah nah wunnushoh, kah chauohpham weyaus, nashpe oxinne auwohteaongash, kah wuttinnumauónuh missinninnúh: kah nag meetsuog: neit neepau, kah asuhkauau Elijahoh, & 8tinneumuhkauoh
20.1 KAh Benhadad ketass8t ut Syria miyanau wame wutayeuwehteomoh, kah nishwinchag kah nees8oh ketass8tamwoh weechóg, kah horsesoh kah chariotsash, kah kuhkuhqueu, kah weenuhkom Samaria kah wutayeuuhkontamun.
20.2 Kah ann8nau ann8naenuh en Ahab, Israelle ketass8t en keitotanat, kah wuttinuh, yeu wussin Benhadad.
20.3 Kus-silverum kah kukgoldum nuttaihe, kummittamwussog wonk kah keneechanog, wáanékitcheg neg nuttaiheog.
20.4 Kah ketass8t ut Israel namp8ham kah n8wau: nussontimom woi ketass8t, neaunak kuttinn8waonk, nen kuttaihe, kah wame ne ohtau.
20.5 Kah ann8naenuog wonk peyauog, kah n8waog yeu wussin Benhadad, n8wau, tohkonogque, nutann8team8 en kuhhogkat, nussip, pish kittinnumah kussilverum & kukgoldum kah kummittamwussog, kah keneechanog.
20.6 Qut nutann8n nuttinneumog en kuhhogkat saup papaume yeu tohut, & nag pish natinneohkontamwog kek, kah wekuóash kittinneumog, kah pish nnih, teaguas wanegik ut kuskesukqut pish upponamauau wunnutchegan8óut, kah pish wutamaunumuneau.
20.7 Neit Israelle ketass8t wehkomau wame ne ohkée eldersoh, kah n8wau, kuhkinneasek k8wehquetumónumw8, naum8k uttoh wuttin yeuoh wosketomp natinnehamun woskehuwaonk, newutche, negont8wau nummittamwussoh, kah nunneechanoh, kah nussilverum, kah nukgoldum, kah matta nutcheketauóp.
20.8 Kah wame eldersog, kah wame missinninnuog wuttinóuh, ahque n8tau, asúh wet8om.
20.9 Newajeh unnont wutann8naeneumoh Benhadad, unnók nussontimom ketass8t, wame ne negont8waop negonaeu pish nutussen; qut yeu matta nutussen, kah ann8naenúog moncheog, kah paudaunchem8kauau.
20.10 Kah Benhadad an negont8au n8wau, manitt8og ne néheúhhettich, & wonk m8cheke, Samariae puppissi wamok wutch nogkinnum8ongash wutche wame missinninnuog neg nussetut.
20.11 Kah Israelle ketass8t namp8ham kah n8wau, unnok; noh padtukquobpussit ahque mishkóaj, neane noh amaunuk.
20.12 Kah nnih, n8tog yeu kutt8onk, (wadtattog nagum kah ketass8toh ut weekit) unnau wuttinneumoh, auamek, kah nag ayeuuhkonittue auwamehtamwog keitotan.
20.13 Kah kusseh, na uppeon qushodtumwaen Ahabut ketass8t ut Israel, n8wau, yeu wussin Lord, sun kenau wame yeug mataánukeg? kusseh, nupponóog kenutcheganit yeu kesukok, kah pish k8wahteoh nen Jehovah.
20.14 Kah Ahab n8wau, nashpe howan? kah n8wau, yeu wussin Jehovah, nashpe 8skeneumoh wutohtim[ó]inne sontimóog, neit n8wau, howan woh wânohtunk ayeuwuttuonk, kah namp8ham, ken.
20.15 Neit ogkemau wuskenneum8uh wutohtimóinne sontim[ó]og, kah nag neese pasuk88og kah nishwinch[a]gkussuog kah neesuog, kah neg mahcheh, neit [o]gkemau wame missinninnuh, wame wunnaumonuh Israel nesausuk tahshe muttannonganogkussuog.
20.16 Kah sohhamwog puhshaquodt: qut Benhadad kogkeissippamweheau wuhhogkuh ut w[e]etuómut, nagum, kah ketass8tamwog, nishwinchagk[o]dtoh kah nees8oh ketass8tamwoh neh aninnumungqutcheh.
20.17 Kah 8skeneum8uh wutohtimóinne sontimóog negonne sohhamwog, kah Benhadad sohwe ann8team8, kah wuttinouh n8waog, na wosketompaog wutch sohhamwog Samaria.
20.18 Kah n8wau, tohkônogque ummanunne peyonaóont keteae tohqun8k, asuh tohkonogque ayeuteae wussohhamuneau, keteae tohqun8k.
20.19 Neit yeuh 8skeneumoh wutohtimóinne sontimóog sohhamwog wutch otanat, kah kenauwameonk neh asuhkunkqhettit.
20.20 Kah nag nushaog nishnoh pasuk8, wosketompouh, kah Syriansog wussem8og kah Israel wunn8swuttahwhouh, kah Benhadad ketass8t ut Syria pohquohwhunohko[m]u horsesoh, weeche horsesoh na8mukqunutcheh.
20.21 Kah Israelle ketass8t sohham, kah togkomau horsesoh kah chariotsash, kah nushau Syriansoh, nashpe paguanittuonk.
20.22 Kah quoshodtumwaen peyaonau ketass8toh ut Israel, kah wuttinuh, monchish menehke kuhhog, kah kukkinasish kah naish toh aséean: newutche adt waadtuhquaem8uk kodtumm8, Syriae ketass8t kutayeuuhkonuk.
20.23 Kah wuttiñeumoh Syriae ketass8t wuttinóuh, ummanitt8m8uh, wadchue Manitt8og, newaj anuwunuhkesúmukqueog, qut ayeuhkonontuh ut mukoshquttaut, kah wunnamuhkut pish kutánuúnuhkesumóunónog.
20.24 Kah yeu ussish, amáin ketass8tamwog, nish$noh wutch wutayeuongánit, & nompash mugquompaog.
20.25 Kah ogketash kenauwameonk neaneyeu8k ne kenauwameonk ne wanteauan,hors nompe horse kah chariot nompe chariot, kah pish nutayeuuhkonóunónog ut mukoshquttáut, wunnamuhkut kutanuunuhkesúmôunónog, kah wunn8swutauoh, kah wutussen.
20.26 Kah nnih, wâadtuhquoshunk kodtumm8, Benhadad ogkemau Syriansoh, kah kuhkuhqueu en Aphek ayeuuhkonónat Israel.
20.27 K[à]h wunnaumonuh Israel ogkemóog, kah wame na wutapinneau, kah wutayeukonóuh, kah wunnaumonuh Israel tuppuksinwog anaquabhettit, onatuhyeu8og neeswe kidse floksemesog, qut Syriansog numw[â]puog wutohtimoin.
20.28 Kah na uppeyon Manittowomp, kah ken8nau Israelle ketass8toh, kah n8wau, yeu wussin Jehovah, newutche Syriansog n8waog, Jehovah Manitt88 ut wadchuut, qut noh matta 8nouhkoiyeue Manit, newaj nummag wame yeug mashanukeg en kenutcheganit, kah pish kenaau k8wahteomw8 nen Jehovah.
20.29 Kah papiuhsuke tuppuksinnowehtauadtuog nesausuk tahshikquinne, kah nnih, nesausuk adtahshikquinogkok, ayeuwuttuonk môsogquemo, kah wunnaumonuh Israel nushaog nequt pasuk8e muttanonganogkussuoh Syriansoh ahkeishánitcheh pasuk kesuk.
20.30 Qut onkatogig spuhh8waog Aphek en keitotanat, kah na ut n8kshau pummeneutunk ut nesnehchagke kah nesausuk ta[h]she muttanonganogkussuog wosketompaog, n[e]g asquetahwhutcheg, kah Benhadad wussem8 kah petutteau keitotanat, ut keme chamberut.
20.31 Kah wuttinneumoh unnuk, kusseh nunn8tamumun, ketass8tamwog ut wekit Isráel monanitteae ketass8támóog, k8wehquetumauúnumun, ponamuttuh man8tionak kuppusquanunonut, kah pemeneahtanash ut kuppuhkukqunonut, kah sohhamuttuh en Israelle, ketass8tamwut, paguodche woh wadchanum kuppomantamóonk.
20.32 Neit puttukquobpissuog man8tionagk ut uppisquan8out, kah ponamwog pemuneohtanash uppuhkuk8out, kah peyaonaog Israelle ketáss8toh, kah n8waog, kittinneum Benhadad n8wau, k8wehquetumoush pomantamutti, kah n8wau, noh ash pomantam noh neemat.
20.33 Kah wosketompaog menuhke kuhkinneasuoog teaguas wutamaehtunkqunaout, kah ukkenupe tohqunnumwog, kah nag n8waog, kemat Benhadad, neit n8wau, monchek pas8k, neit Benhadad wussohwehtauouh, kah ukkuhkuhqueaheonat wutchariotumut,
20.34 K[à]h Benhadad wuttinuh keitotánash nish n8sh neemunukupash wutch k8shut, pish nunnompenumunash, kah kutayimau kuhhog toumaogkodtash ut Damaskus, neane n8sh usseup ut Samaria, neit n8wau Ahab, kummoncheahesh yeu nashpe wunn8waonk: neit neh 8n8wonauh, kah moncheaheuh.
20.35 Kah howae wosketomp, wutch wunnaumonat quoshodtumwaenuog, unnau weetatteamungoh, nashpe wuttinn8waonk Jehovah, togkomeh k8wehquetumoush, kah wosketomp sekeneam togkomonat.
20.36 Neit wuttinuh newutche matta kenoswehtam8h wuttinn8waonk Jehovah, kusseh, quenau nukkonon, qunnonou pish kenushik; kah quenau nukkonont, qunnonou wunnamheuh, kah wunnushoh.
20.37 Neit namehheau onkatogeh, kah n8wau, togkomeh k8wehquetumoush, kah wosketomp wuttogkomuh, kah wutch togkodtuonk wunn8chumwetahwhoh.
20.38 Neit quoshodtumwaen amaeu, kah pahheau ketass8toh en mayit, kah penuweheau wuhhogkuh, nashpe pukque wuskesukqut.
20.39 Kah pamwushad ketass8t, mishont8wanumauau ketass8toh, kah n8wau kittinneum sohhamup ut nôeu ayeutuonganit, kah kusseh woksetomp qushkeu, kah nuppaudtunk wosketompuh, kah n8wau, wadchan yeuoh wosketomp, toh$hunne wanneheadt, neit pish kuppomantamóonk 8pomantam8ongani[n], asuh pish kutôadtehteam silvere Tallent.
20.40 Kah kittinneum wadtamme usseit, yeu kah yâut, monchei, kah Israelle ketass8t wuttinuh, ne pish n$nih k8sumitteaonk, ken kuppogkodchehteoh.
20.41 Kah kenuppe ussu amaunumunat pukquee wutch wuskesukqut, kah Israelle ketass8t 8wáheuh, noh wutcheiyeu quoshodtumwaenuut.
20.42 Kah wuttinuh, yeu wussin Lord, newutche kummoncheáh wutch kenutcheganit wosketomp noh kohquttumauogkup papaquanne paguanittuonk, newutche kuppomantamóonk pish nompeyeu8 uppomantamóonk, kah kummissinninneumog nompe ummissinninneumoh.
20.43 Kah Israelle ketass8t unkqu[â]nittamwe kah tuhkeque au wekit, kah peyau Samaria.
21.1 KAh n$nih, mahche yeush n$nag, Naboth wut-Jezrelit 8weenomin[n]éohteuhkoneu ne ut Jezréel, kishke mishe wekit Ahab ketass8t ut Samaria.
21.2 Kah Ahab ken8nau Nabothoh, n8wau, aninnumah k8weenominneohteuk, onk woh nutahtauun, wutche moskehtuohteuk, newutche paswohteau nekit, kah k8ch aninnumauunun anue wanegik weenominneohteuk, asuh tapeneaman kuttinhumauunun tôh anôadtik en teágwut.
21.3 Kah Naboth unnau Ahaboh, Jehovah que[i]htinukquttei, kittinnumauunat wutohtoongan8 n8shog.
21.4 Kah Ahab tuhkeque kah unkquanittamwe petutteau wekit, newutche kutt8wonk ne Naboth wut-Jezreelit ânont, newutche n8wau, matta kittinnumaúu[n]8h wutohtóóngan8 n8shog, kah sepsin wutappinneat, kah quinnupinum wuskesuk, kah matta meech8 petukqunneg.
21.5 Qut Jezebel ummittamwussoh peyaonuk kah wuttinuh, tohwutch kenashauonk neuanatamweye8k, matta kummetseinat.
21.6 Kah wuttinuh, newutche nukkeket8hkau Naboth wut-Jezreelit, kah nuttin, aninnumah k8wenomiñeohteuk wutch teaugash, asuh tapeneaman, kenompe aninnumauunun wenominneohteuk: kah namp8ham, matta kittinnumauun8h n8wenominneohteuk.
21.7 Kah Jezebel ummittamwussoh unnuk, sun yeuyeu kukketass8tam8 ut Israel? omkish kah meetsish petukqunneg kah kuttah wekontam8m8utch: kuttinnummoush 8weenominneohteuk Naboth wut-Jezraelit.
21.8 Neit ayim wussukwhongash ut 8wesuonganit Ahab, káh wussealhamunash nashpe wusseálum, kah negonshhuau lettersash en Eldersut, kah en sontimo[u]t, neh apinitcheh wut8tanat, weechayeumoncheh Naboth.
21.9 Kah wussukhum ut Lettersut, n8wau, kuhquttum8k mat meetseonk, kah qunnuhque pon8k Naboth ut kenugke missinninnutu.
21.10 Kah pon8k nees8og wunnaumonuh Belial ut anaquabit, ayeuhkonittue 8wauwonónaóont, n8wahettich, kup-Blaspheamomp God, kah kettass8t: kah neit sohh8wun8k, kah qussukquanehtóh8k onk woh nupp8.
21.11 Kah 8tanae wosketompaog, Eldersog kah sontimóog, neg wadohkitcheg wut8tanat, usseog nean unnegont8adt Jezebel, neansukwhosik Lettersut nish$noh an negonshhuáchish.
21.12 Kuhquttumwog mat meetsuonk, kah qunúhque ponáog Nabothoh ut kenugke missinninnútu.
21.13 Kah na petukóneau nes8og wosketompaog, wunnaumonuh Belial, kah appuog anaquabenit: kah Belialle wosketompaog 8wauwaóunóuh ayeuuhkonittue Nabothoh, n8waog, Naboth blasphemau Godoh kah ketass8toh: neit wussohh8wunóuh wutch otanat, kah ukqussukquantahwhóuh qussukquanash ne waj nuppuk.
21.14 Neit negont8waog en Jezebelut, n8waog, Naboth qussukquanehtahwhoi kah nuppoi.
21.15 Kah nnih, Jezebel n8tog, Naboth qussukquanehtahwhoi, kah nupp8i, neit Jezebel unnau Ahaboh, omkish ohtaush 8weenominneohteuk Naboth wut-Jezreelit, ne sekeneogkup kittinnumunkqunat wutche teaguash: newutche Naboth matta pomantam8 qut nupp8i.
21.16 Kah nnih, Ahab n8tog Naboth nupp8i, kah Ahab neepau 8wómussineat en 8wenomiñeohtekonit Naboth, wutohtauunat.
21.17 Kah wuttinn8waonk Jehovah peyaonuk Elijah wut-Tishbit, n8wau,
21.18 Neepaush w8msish nogkishkau[o]nat Ahab Israelle ketass8t, noh ut Samaria: kusseh noh appu 8weenominneohtekonit Naboth, uttoh wuttinne w8ms[in] wutohtauunat.
21.19 Kah woh kittin, n8wash, yeu wussin Jehovah, sun kenushteam? kah wonk kutohtauun? kah wonk kukkinn8n, n8wash, yeu wussin Jehovah, ne ut ayeuonganit anumwog ne adt n8n8squottamhettit 8sqheonk Naboth, anumwog pish n8squottamwog k8sqheonk, k8sqheonk.
21.20 Kah Ahab unnau Elijahoh, kenamheh, woi nummatwom? kah noh namp8ham, kenamhesh: newutche kummag kuhhog matchesenat ut anaquabit Jehovah.
21.21 Kusseh kuppaudtoush machuk, kah nutamaunum kutontseongash, kah nuttummetah wutch Ahabut noh s[á]gketog pummeneutunk, kah noh kobhausit kah asqunit ut Israel.
21.22 Kah nutogqueteoh kek wekit Jeroboam wunnaumonuh Nebat, kah onatuh wekit Baashah wunnaumonuh Ahijah, newutche m8m8sqhettuonk ne nashpe m8m8sqhean musquantamunat, kah kummatcheséah Israel.
21.23 Kah wonk Jehovah kutt8 papaume Jezebel n8wau, anumwog pish m8whaog Jezebeloh kishke pummeneutunkanit Jezrel.
21.24 Noh wadchiit Ahabut nupuk ut otanat anumwog pish umm8whouh, kah noh napuk ohteakonit, psuksesuk mamachekesukqut pish umm8whouh.
21.25 Kah wanne howan wuttinnauop Ahaboh, noh maguk wuhhogkuh matchesenat ut anaquabit Jéhovah, Jezebel ummittamwussoh wogkoueheont.
21.26 Kah ahche uhquontamwe ussu, asuhkauonát nunneukontunkanog, neaunag wame wutusseongan8oash Amorit[e]sog, neh Jehovah sohwôhteajeh wutch anaquabhettit wunnaumonuh Israel.
21.27 Kah nnih, Ahab n8tog yeush kutt8wongash, nehnekikom wuthogk8unash, kah hogk8 man8tionak 8weyausinit, kah mat meetsu, kah nashpe sepsin man8tionak, kah kekemwushau.
21.28 Káh wuttinn8waonk Jehovah peyaonuk Elijah wut-Tishbit n8wau.
21.29 Sun kenau Ahab uttoh an hohpaheont wuhhogkuh ut anaquabeh? newutche hohpahéont wuhhogkuh ut anaquabeh, matta nuppaudto ne machuk ut ukkesukodtumut, qut ut ukkesukodtumut wunnaumonuh, nuppaudtoh machuk wekit.
22.1 KAh matta ayeuwuttuonganun8 nashaue Syria kah Israel nishwe kodtumwae.
22.2 Káh nnih, nashwe kodtum8k Jehosaphat ketass8t ut Judah w8msu en Israelle kétass8tamut.
22.3 (Kah Israelle ketass8t unnau wuttinneumoh, wahteau8k, Ramoth ut Gilead nuttaihein, kah nutchequnapimun matta nutamaunum8unanónut wutch wunnutcheganit Syriae ketass8t.
22.4 Kah unnau Jehoshaphatoh k8weechaeh en ayéuwuttinneat, en Ramoth$Gilead? kah Jehoshaphat uñau Israelle ketass8toh, nen netatuppe ken, kah nummissinninnumog neane kummissinninneumog, nuthorsesumog onatuh kuthorsesumoh.
22.5 Kah Jehoshaphat unnau Israelle ketass8toh, k8wehquetumoush nat8tamuhteash ut wutt8nit Jehovah yeu kesukok.
22.6 Neit Israelle ketass8t mianau quoshodtumwaénúh, papaume yauut pasuk88oh wosket[o]mpuh, kah nah wuttinuh, sun woh nutayeuuhkonittue kuhkuhquem en Ramoth-Gilead, asuh sun nukkéhchetuhham? & nag n8waog, kuhkuhquish newutche Jehovah pish ummagunuh en wunnutcheganit ketass8t.
22.7 Kah Jehoshaphat n8wau, sunnummatta yeu wutappein quoshodtumaeneumoh Jehovah, chonchippe, onk woh noh kenat8tomauóun?
22.8 Kah Israelle ketass8t unnau Jehoshaphatoh, na majish pasuk wosketomp (Micajah wunnaumonuh Imlah) noh woh nashpe nat8tomwehteáog en Jehovahut, qut nussekeneau, newutche wanne quoshodtum8 papaume nen wanegik qut machuk: kah Jehoshaphat n8wau, ahque ketass8t ne n8waj
22.9 Neit Israelle ketass8t wehkomau anninnohsuáen, kah n8wau, kenupwushah Micaiah wunnaumonuh Imlah.
22.10 Kah Israelle ketass8t, kah Jehoshaphat ketass8t ut Judah, naneeswe appuog wutappuongan8óut, hogk8og ketass8tamwe hogk8ongash, ut m8siyeuut ahhút petutteamuk Samariah squont, kah wame quoshodtumwaenuog, quoshodtumwog ut anaquabenit.
22.11 Kah Zedekiah wúnnaumonuh Chenaanah, m8ohshogquoshkonúkauau wuhhogkuh, kah n8wau, yeu wussin Jehovah, yeush nashpe pish kukonogkehtoh Syriansog, nô pajeh kummohtuppanónat.
22.12 Kah wame quoshodtumwaenuog ne wuttin quoshodtumuneau, n8waog, kuhkuhquish en Ramoth$Giliad, kah wunniish: newutche Jehovah pish upponuh wunnutcheganit ketass8t.
22.13 Kah ann8naén noh wehkomont Micajah, ukken8nuh, n8wau, ku[ss]eh, yeuyeu, wuttinn8waongan8ash quoshodtumwaenúog wunnegenash ut ketass8tamut ut pasukquinn[u]e wutt8nut, k8wehquetumoush, tatuppéyeuitch kittinn8waonk nag pasuk, kah wunnéyish.
22.14 Kah Micaiah n8wau, pomantog Jehovah, Jehovah toh ásit, ne nussin.
22.15 Neit peyaonau ketass8tamwoh kah ketass8t wuttinuh, Micaiah, sun woh nutayeuuhkonittue aumun Ramoth$Gilead, asuh woh nukkehchetohómun? & wuñamp8hamau, monchish & wunniyish: newutche Jehovah pish ummagunuh ut wunnutcheganit ketass8t.
22.16 Kah ketass8t wuttinuh, toh kitteáshe woh nompe kutchadchekeyeuwáhesh, matta teag kutuss8unat qut ne wanumuhkuteyeuuk ut 8wesuonganit Jehovah,
22.17 Kah n8wau, nunnau wame Israel [n]aswáiyeuog wadchuuhkontu, onatuh shepsog, neg matta wananaushepsáéneumegig, kah Jehovah n8wau, yeug matta wussontimoméog, yeug wunnohteae qushkehettich nish$noh howan en wekuóut.
22.18 Kah Israelle ketass8t unnau Jehoshaphatoh, sunnummatta kuttinnonn8p, noh woh quoshodtum matta wunnegenin8g papaume nen, qut machuk?
22.19 Kah n8wau newutche n8tash wuttinn8waonk Jehovah, nunnau Jehovah appu wutappuonganit, kah wame kesukque kenauwameonk ukkechekompauwehtunkquoh ut wuttinuhkôunit, kah ummenadcheanit.
22.20 Kah Jehovah n8wau, howan woh napwishanont Ahaboh, onk woh noh kuhkuhqueu, kah penushau ut Ramoth$Gilead? kah pasuk yeu wussin, kah onkatuk yeuwussin.
22.21 Kah na 8ch sohhamun nashauonk, kah neepau anaquabit Jehovah, kah n8wau, nen nunnupweshan.
22.22 Kah Lord wuttinuh, teag nashpe? kah n8wau, pish nussohham, kah nen nuppann8wae nashauonganu ut wutt8n8óut wame ukquoshodtumwaéneumoh, kah n8wau, pish kenupwéshan, kah wonk sohkau: sohhash, kah ussish.
22.23 Newutche yeuyeu kusseh; Jehovah ponau pann8wae nashauonguh ut wame wutt8n8wóut yeug kukquoshodtumwaeneúmóg, kah Jehovah n8wau machuk papaume ken.
22.24 Qut Zedechiah wunnaumonuh Chenaanah, pas8tshau kah annehtahwau Micajah ut wuttompeúkonit, kah n8wau, toh nogqueu wuttonas wunnashauanitt8moh Jehovah wutch nuhhogkat, ken8nukqunat?
22.25 Kah Micajah n8wau, kusseh, pish kenaumun ne kesukok, petutteaan kemu chamberut kupputtogquenat.
22.26 Kah Israelle ketass8t n8wau, nemunok Micajah, kah quehchuun8k en Amon, en nanawunuk otan, kah en Joash ut ketass8t wunnaumonuh.
22.27 Kah n8wagk, yeu wussin ketass8t yeuoh kuppishagkin8k, kah assam8k nashpe unkquanumóe pétukqununk; kah onkquanumóe nippe, nô pajeh n8nohteáe peyonat.
22.28 Kah Micajah n8wau, wonk wunohteae qushkean, neit Jehovah matta ket8hkoou nashpe nen, kah n8wau, n8tam8k woi missinninnúog nish$noh pasuk kenaau.
22.29 Neit Israelle ketass8t, kah Jehosaphat Judae ketass8t, kuhkuhqueog en Ramoth$Gilead.
22.30 Kah Israelle ketass8t unnau Jehosaphatoh, nuppén8wauòwhos petutteaon ayeuwuttinneat, qut hogqush ketass8tamwe hogk8, kah Israelle ketass8t pen8auówhósu, kah au ayeuwuttinneat.
22.31 Qut Syriae ketass8t ann8nau nishwinchagkodtoh, kah nees8oh ummummugquompoh, neh nanawunnumunutcheh wut-chariotsumash, n8wau, ayeuhkonùhteogk matikenukeg asuh papeississitcheg, qut webe Israelle ketass8t.
22.32 Kah n$nih, chariotse mugquompaog nauahettit Jehosaphatoh, n8waog, wunnamuhkut noh Israelle ketass8t, kah nag quinnuppeog kah wutáyeuúhkonouh: kah Jehosaphat mishont8wau,
22.33 Kah n$nih, chariotse mugquompaog, nauahettit noh matta Israelle ketass8t, nag qushkeog wutch wunn8swuttahwhuñaóont.
22.34 Kah howae wosketomp nanwéinóhtau, kah muswau Israelle ketass8toh, adt waadjishunk ukkenauwameonk, newajeh unnont neh kod8hkomunutcheh wutchariot, qu[i]nnupinish kenutcheg, kah sohh8wusseh wutch ayeuhteaenúut, newutche nunn8chumwetahut.
22.35 Kah ayeuwuttuonk nano missi ne kesukok, kah ketass8t chetâunau ut wutchariotumut ayeuuhkonittue Syriansog, kah nupp8 wanonk88k, kah wusqueheonk sohwutchuan wutch n8chumwehtahwhaonganit, en nôeu chariotut.
22.36 Kah wahteauwahuaonganú8 mishont8waongane pannupwushom8 ayeuhteaenuut, papaume wayont, n8won, nishnoh pasuk en wutotanat, kah nishnoh pasuk en nehenwonche wutohkit.
22.37 Neit ketass8t nupp8 kah pas8au Samaria, kah nag posekinaog ketass8toh ut Samaria.
22.38 Kah pasuk kutchissittau chariot, ut Samariae nippissepagut, kah anumwog n8n8squottamwog 8squeheonk, kah kutchissittauog ukkenauwameonk, neau nakwuttinn8waonk Jehovah ne an8wop.
22.39 Kah onkatogish wutusseongash Ahab, kah wame ne ásit, & Ivorie weetu ne ayikup, kah wame keitotanash nish ayikupash, sunnummatta nish wussukwhosinoash ut Israelle ketass8tamwog ummehquontamóe wussukwhongan8óut.
22.40 Nemehkuh Ahab weesequom8mau 8shoh, kah Ahazoh wunnaumonuh wunnompe ketass8tamomukquoh.
22.41 Kah Jehosophat wunnaumonuh Asa, n8che ketass8tam88 ut Judah, ut weyaue kodtum8mut Ahab Israelle ketass8t.
22.42 Jehosophat nishwinchage kah napanná tahshe kodtumwohkom n8che ketass8tam8it, kah noh ketass8tam88 neesnehchage kodtumwae, kah napanna ut Jerusalemut, kah ohkasoh ussowesuoh Azabah wuttaunoh Shi[s]hi.
22.43 Kah pomushau wame ummayut Asaoh 8shoh, matta ukqushketam8un, asit ne sampwag ut wuskesukqut Jehovah: qut qunuhqui ayeuongash matta amaunum8unash: newutche missinninnuog ashpa[u]me sephausuog chikohsumog weetemungquok qunuhqui ut ayeuonganehtu.
22.44 Kah Jehoshaphat wunohkonau [J]sraelle ketass8otoh.
22.45 Kah onkatogish wutusseongash Jehosophat, kah ummenuhkesuonk ne nahtitteop, uttoh an ayeuteop, sunnummatta wussukwhosinash ut Judae ketass8tamwog ummehquontamoe wussukwhongan8out.
22.46 Kah neg sequttawhutcheg Sodomitsog ut ukkesukkodtumut 8shoh Asahoh, wutamaunuh wutch ohkit.
22.47 Neit matta mo ketass8tam8un8 ut Edom; nompe usseumont noh nanawunnuau.
22.48 Jehosophat ket8nogquehteau ut Tarshish aunat Opir wutche gold: qut na matta au8og, newutch keit8nogquash sukqushaash ut Ezion$Geber.
22.49 Neit Ahaziah wunnaumonuh Ahab unnau Jehosophátoh, nuttinneumog weechahettich kittinneumoh ut keit8nogquehtu qut Jehosophat matta wuttenanumouh.
22.50 Kah Jeh[o]sophat weesequom8mau 8shoh, kah posekinau weech 8shoh, ut ukkeitotanat Davidoh 8shoh: kah Jehoramoh wunnaumonuh wunnompe ketass8tam8mukquoh.
22.51 Kah Ahaziah wunnaumonuh Ahab, n8che ketass8tam88 ut Israel, ut Samaria nabo nesausuk tahshe ukkodtum8mut Jehosophat ketass8t ut Judah, kah ketass8tam88 neese kodtumwae ut Israel.
22.52 Kah matchesu ut anaquabit Jehovah, kah pomushau ut ummayut 8shoh, kah ummayut ohkasoh, kah ummayut Jeroboamoh wunnaumonuh Nebat noh matcheseaheont Israel.
22.53 Newutche wuttinneumuhkauau Baaloh kah 8wowussumoh, kah m8m8sqheau Jehovah um-Manitt8moh Israel en musquantamunat, neaunak wame 8shoh wutusseongash.
