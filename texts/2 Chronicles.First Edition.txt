1.1 KAh Solomon wunnaumonuh David menehkheau ut wutass8tam8onganit, & Jehovahoh um-Manitt8moh wetomuk, kah úmmuttáe mishéheuh.
1.2 Neit Solomon ken8nau wame Israeloh, muttannongane kah pasuk8e mugquompuh, kah wussittumwaénúh, kah nish$noh nanawunnuaénin ut wame Israel, keiche wut8shinneunk.
1.3 Neit Solomon kah wame weeche mukkinneunk, auog qunuhqui ayeuonganit ut Gibeon, newutche na ohtop, wut-tabernaklum God, ne Moses wuttinneuhmoh Jehovah, ayikup ut touohkomukqut.
1.4 Qut wut-Arkum God, David uppaudtauun wutch Kirjath-jearim, ut ayeuonganit ne David quagquoshwehtamwontog: newutche, 8wekukkontamun ut Jerusalem.
1.5 Kah wonk brasse Altar, ne Bezaleel wunnaumonuh Uri, wunnaumonuh Hur kesteunkup, upponumun anaquohtag wuttabernakleum Jehovah: k[a]h Solomon kah mukkinneonk, wunnat8tomwehteatinneau.
1.6 Kah Solomon na wuttin kuhkuhque[n], en brasse Altarut anaquabit Lord, ne ohtag ut mukkinneáe kommukqut, kah na wutut magun nequt muttannonganog kodtash chikohtae mag8ongash.
1.7 Ne nohkog God naéhtauau Solomonoh, kah wuttinuh, wehquetumah, teaguas woh anumauun.
1.8 Kah Solomon unnau Godoh, kummishe monanum David n8sh, kah kenompass8tamwáhhin:
1.9 Yeuyeu woi Jehovah Manit, kukquoshomáonk n8sh David menehketeauunach: newutche kukketass8tamwáheh ut missinninnuut onatuh puppissiyeuut wutch mataánukeg.
1.10 Eyeu waantamwahheh, kah wahteauwáheh, onk woh nussohham, kah woh nuppetutteam, ut anaquabhettit yeug missinninnûog, newutche howan wâussumont yeu kummissinninneumoh mataánunutche?
1.11 Kah God unnau Solomonoh, newutche yeu ohteau kuttahhut, kah matta k8wehquetum8h wenauwetuonk, ohtóonk, asuh quttianittuonk, asuh uppomantam8ongan8 kummatwomog, asuh matta k8wehquetum8 sepepomantamóonk, qut k8wehquetum waantamóonk kah wahteóonk, onk woh k8sum nummissinninneumog, neg adt ketass8tamuhkónun.
1.12 Waantamóonk kah wahteauonk kittinnumontean, kah kuttinnumoush wenauwetuonk, kah ohtóonk, kah quttianittuonk, ne matta howae ketass8t ahtó8k negonuhkunkquean, asuh matta pish asukungquean ne weyane ohto8un.
1.13 Neit Solomon 8m qunuhqui ayeuonganit ne ut Gibeon en Jerusalem, wutch anaquohtag mukkinneáe kommuk, kah ketass8tam88 ut Israel.
1.14 Kah Solomon mukkinnum chariotsash, kah horsesoh na8mukqutcheg: kah ohtau nequt muttannonganogkodtash, kah yaue pasuk88[a]sh chariotsash, kah nabo neese muttannonganogkussuog horsesoh na8mukqutcheg, neh pononcheh ut chariotse keitotanehtu kah weeche ketass8t ut Jerusalem.
1.15 Kah ketass8t silver kah gold onatuhteau qussukquanash ut Jerusalem, kah Cedaruhtugquash 8natuhheyeu8ash 8nouhkoiyeue Sycamoruhtukqut wutche muttaáneuk.
1.16 Kah Solomon wutauau horsesoh wutch Egypt, kah hashabpe tuttuppinuh, ketass8t wutanaqushaeneumoh attumunaog hashabpe tuttuppinuh neanôadtinit.
1.17 Kah nemskomwog, kah sohh8wuttóog wutch Egypt Chariot wutch nequtta tahshe pasuk88ash silver sheklsash, kah pasu[kh]orse, wutch nequt pasuk88 kah napanna tahshinchagkodtash, kah ne wuttinne sohh8wunoneau horsesoh wutch wame Hittitse ketass8tamwut, kah wutch Syriae ketass8tamwut, nashpe wunnutchegan8out.
2.1 KAh Solomon pak[od]tantam ayimunat wetu wutch 8wesuonk Jehovah kah wutass8tam8onganekommuk.
2.2 Kah Solomon ogkemau nesausuk tahshinchage muttannonganog kussuog wosketompoh 8weassu[na]oont, kah shwosuk tahshinchage muttannonog kussuog, wanagittohhôsitcheg ut wadchuuhkontu: kah nishwe muttannonganog kussuog, kah nequtta tahshe pasuk88og, nanawunoncheg.
2.3 Kah Solomon negont8au en Hyram Tyre ketass8t n8wau, neanheop David n8sh, kah kenegonchhuontamauop Cedaroh, 8wekuhkonat, wutayinneat, (ne unnehe.)
2.4 Kusseh, nutayim wetu ut 8wesuonganit Jehovah num-Manitt8m, n8neetupanatamwae aninnumauonat, kah chikohsumunat wetemungquok, ut anaquabit, kah wutche nagwutteae nahtitteáe petukqunneg, kah wutche chikohtae mag8ongash, nompoaeu kah wunnonkquaeu, Sabothdayeu, kah wuske nepauzsaeu kah ut miyae ummishadtupp8onganehtu Jehovah num-Manitt8mun, yeu micheme yeu8 ut Israel.
2.5 Kah wetu ne ayim, missi: newutche ánuukken8mau kum$Manitt8mun wame Manitt8h.
2.6 Qut howan tapenug 8wekuhkauonat, newutche kesuk, kah ukkesuk8mo kesukquog matta wuttapeouh? neit howan nen noh woh wekuhkauog? qut webe chikohsumunat wetemungquok ut anaquabit.
2.7 Newutche yeuyeu nawutch negonshhuwontamah wosketomp, nôhtoe anakausuontog gold, kah silver, kah brasse, kah Iron, kah Purple, kah Crimson, kah 8nôagk, kah noh nôhtoe kohk[ók]ausit, weeche n[ò]htoe anuhkausitcheg neg weetomutcheg ut Judah, kah ut Jerusalem, neh n8sh David quagquoshwunumpuh.
2.8 Kah wonk negonshhuwontamah Cedaruhtugquash, Fi[rr]uhtugquash, kah Almuguhtugquash, wutch Lebanon (newutche n8wahteoh kittinneumog néhtóe tummethamwog timber ut Lebanon) kah kusseh, nuttinneumog pish weetomaog kittinneumoh.
2.9 Nukquagquashwehtamunkqunáoont m8[-]cheke timber, newutche wetu ne kodayim, pish missi kah monchanatamweyeu8.
2.10 Kah kusseh, nuttinnumau kittinneumog wunagittahhôsuenuóg neg támetohhogig timber, nesnehchage muttannonganogkodt qutt8hwhosuash, sukquehthósu[e] wheatash: kah nesnehchage muttannonganogkodtu quttuhwhosuash barlyhash, kah nesnehchage muttannonanogkodtash wine bathsash: kah nesnehchage muttannonganogkodte pummée bathsash.
2.11 Neit Hyram Tyre ketass8t, wussukwhosue namp8ham, ne negonshhuadt en Solomonut, newutche Jehovah womonau ummissinninneumoh, na kuttit kutass8tamukonukqun.
2.12 Wonk Hyram n8wau, wunnanumunach Jehovah ummanitt8moh Israel, noh kesteunk kesuk kah ohke, noh anumauont Davidoh ketass8toh, waantamw[é] wunnaumoniinneuh, noh wahteunk wunnehtauunat, kah wohwohtam8onk, onk woh wekikauau Jehovahoh, kah ukketáss8tamukkomuk.
2.13 Kah yeuyeu nutann8n nehtuhtoenin, (wahteou wohwohtam8onk) noh wadchiit Huram n8shit.
2.14 Wunnaumonuh mittamwossis wutch Dane wuttauneunk, kah 8shoh wut-Tyre wosketomp, netuhto anakausuwontamun gold, kah Silver, kah brasse kah Iron, kah qussuk, kah timber kah purple, kah 8nóagk, kah wanegik hashabponagk, kah Crimson: wonk kogohkusohsinneah wame eiyane kogohksum8ongash, kah namehtinneat eiyane ussinnewonk, ne pish ponamauut, kenugke kenetuhtaeneumog, kah kenugke 8netuhtáeneumoh nussontimom David k8sh.
2.15 Newutche yeuyeu, wheatash kah barlyhash, kah pummee, kah wine, nish nussontimom keket8kontogish, negonshhuaj en wuttinneumehtu.
2.16 Kah nenawun nuttummetahhamumun wuttuhqunash wutch Lebanon, ne woh teashe quenauwahikquean, kah kuppaudtauununan ut wutóhsuppahwuttauunat ut kehtahhannit en Joppa, k[á]h ken pish kutuss8tauun en Jerusalem.
2.17 Kah Solomon ogkemau wame pen8wohteuh neh apinitcheh ut Israele ohkit, neanogkemoneup Davidoh 8shoh, kah naut nameheoneau, nequt pasuk8e kah napanna ta[h]hshinchage muttannonganog kussuog, kah nishwe muttannonganog kussuog, kah nequtta tahshe pasuk.
2.18 Kah weassumwaheau nesausuk tahshinchage muttannonganog kussuoh, kah wunnagehtahhamwenehheau shwosuk tahshinchage muttannonganog kussuoh, kah nishwe muttannonganog kussuoh nanawunnu[e]nuh, anakausheoncheg missinninnuh.
3.1 NEit Solomon n8che ayim wek Jehovah ut Jerusalem ut Moriahe wadchuut, uttoh adt Jehovah naehtauomp Davidoh 8shoh, ut ayeuonganit ne David quagquoshwehtogkup, ut ahhut tannuppoghog Ornan wutJebusit.
3.2 Kah n8che weekitteau nahohtóeu kesukok ut nahohtoeu nepâuz, ut yaue kodtumwae ketass8tam8it.
3.3 Kah yeush Solomon netuhtauwaheonash, wutch ayimunat wek God, nisahteag nashpe ishquanogkodut, neane weske quttu[h]whosik, nequtta tahshinchage ishquanogkod, kah ne an8hque kishkag nesnehchag ishquanogkod.
3.4 Kah ahhut petutteamuk ne wohwussuhkomuk, nesahteag neaunag kishkag wetu, nesnehchag ishquanogkod, kah nesohkunkok nequt pasuk8e kah nesnehchag: kah woogquottumun ut anomut wanegik Gold.
3.5 Kah mohsag wetu wutogquodtumun firuhtugquash, nish ogquodtukish wanegik Golde, kah na upponamun palmuhtugquash kah cháinsash.
3.6 Kah ogquodtum wetu, mogkoadtikish qussukquanash wutché wunnegenit, kah ne gold, Parvaimme gold.
3.7 Kah wonk ogquodtum wetu, beamsash, postsash, kah nish sussipponkomukquash, kah ushquont gold kah kogohkswau cherubimsoh ut sussipponkkommuk.
3.8 Kah ayim waneetupanatamweyeu8g wetu: nesahteagk ne an8hque kishkag wetu nesnehchage ishquanogkod, kah neanukishkag nesnehchage ishquanogkod, káh wutogquodtumun wanegik Gold, nequtta tahshe pasuk8e talentsash.
3.9 Kah nean tuhkequog kenunkwhegash, napanna tahshinchagkodtash gole shekls[á]sh: kah ogquodtum gold waabe chambersash.
3.10 Kah ut anomut anue waneetupanatamweyeu8k, ayeuau nees8oh cherubimsoh, nunneukontunkane anakausuonk, kah wutogquonuh gold.
3.11 Kah wunnuppihwhunouh cherubimsog nesnehchag ishquanogkod nesahteahettit pasuk wunnuppoh napanna tahshe isquanogkussu, missussin sussipponkomuk, kah onkatog wunnuppoh napanna tahshe isquanogkussu missuhkauau wunnuppohwhunoh onkatuk Cherub,
3.12 Kah pasuk wunnuppoh onkatuk cherub napanna tahshe ishquanogkussu, missussin sussipponkkomuk, kah onkatog wunnuppoh napanna tashishquânogkussu wonk mussussin onkatog Cherub wunnuppawhunit.
3.13 Wunnuppuhwhun8uh yeug [C]erubimsog, sepageog nesnehchag isquanogkodtut: kah nag wesukkompóog wusset8oash, kah wuskesuk8ash anomiyeu.
3.14 Kah ayim adtnikheg 8nóagk, kah purple, kah Crimson, kah wanegik hashabponagk kah ne wuttit wussukwhon cherubimsoh.
3.15 Wonk ayim anaquohtag wetu nesinásh pillersash, nishwinchage, kah napanna tahshe ishquanogkod nesohkunkquok, kah uppuhkuk ne woskeche naneeswe, napanna tashishquanogkod.
3.16 Kah ayim chainsash, onatuh ut oracle$ut, kah upponamunash pillarse uppuhkukquehtu kah ayim nequt pasuk88ash pomgranatsash, kah upponamunash chainsut.
3.17 Kah neepattau pillersash anaquohtag Temple, pasuk muttinnonkôunit, onkatog menadcheanit, kah wutussowetamun ne muttinnukóuneiyeu Jachin, kah wuttissowetamun ne menadcheuneiyeu Boaz.
4.1 Nano, ayim brasse Altar, nesnehchage ishquanogkod nisahteagk, kah nesnehchag, ishquanogkod neanukkishkag, kah piogquish quanogkod ne sohkunkquok.
4.2 Wonk ayim sabahsumwe keitoh, piogque ishquanogkod wutch wussadt onk yean wonk wussadt, papetukqui, kah napanna tashishquanogkod nesohkunkquok, kah shwinchage ishquanogkodte pemunneat weenisheau.
4.3 Kah ut agwu, oxinne nunneukontunkanog, neg ne wéinuhkunkeg: piukqussuog ut nequt ishquanogkod, wéenuhkomwog keitoh waéenu, neese pumikkompoog oxinog wunnupshanóog, wánuppashanit.
4.4 Quenohteau nabo neese oxinit: nishuog unnuhquaeog nanummiyeu, kah nishuog unnuhquaeog wutcheksuiyeu kah nishuog unnuhquaeog sowaniyeu, kah nishuog unnuhquaeog wutchepwoiyeu: kah kehtoh wosketohtauuneau kah wame 8tamiyeumoash anomiyeu.
4.5 Kah nean ukkuhpogkag pasuk menuhcheganit unnukkuhque kuppogki, kah wussadt onatuh wuttattamwaechue wus, nashpe lillee peshaónash, kah togqun nishwe muttannonganogkodtash bathsash.
4.6 Kah wonk ayim piogquodtash ahhut kutchessumumukish, kah napanna tahshinash ponam unninohkôunit, kah napanna tahshinash menadcheanit, na ut kutchessittauinneat, nish maghetticheh wutche chikohtae mag8onk, na wuttit kutchissittauuneau, qut keitoh sephausuenuog wuttit kutchessumuneau.
4.7 Kah ayim piogquodtash golde wequananteganuhtugquash, n[é]anteomuk, kah nish uppondamunash temple, napanna tahshinash wuttinohkounit, kah napanna tahshinash menadcheanit.
4.8 Kah wonk ayim piogquadtash tablsash, kah upponamunash ut templeut, napanna tahshinash muttinnuhkôunit, kah napanna tahshinash menadcheanit: kah ayim nequt pasuk8ash golde wunnonganash.
4.9 Kah wonk ayim wutchippineutunkan8 sephausuenúog, kah mohsag chippinneutunk, kah chippinneutungane squontash, kah kuppuhh8unash wutogquodtumunash brasse.
4.10 Kah ponam keitoh muttinnuhkôuneiyeu wutchepwoiyeueiyeu, papiuhsuke sowaniyeu.
4.11 Kah Huram ayim wishquash kah shovelsash, kah wunnonganash, kah Huram pakodjteo anakausuonk ne ayimauont Solomonoh, wutche wek God.
4.12 Neesinash pillarsash, kah pomelsash, kah uppuhkukquash nish woskeche neese pillarsut, kah neenash pepemsqunnum8ongash, unkhumunat neesinash uppuhkuk8e pummelsash, nish woskeche pillarsut.
4.13 Kah yauut pasuk88ash pomgranatsash, ut neesinit pepemsqunnum8onganit, neese pomussinash pomgranatsash, na neese pepemsqunnum8onganit, onkhumunat chapiterse pummelsash, nish ohtagish pillarsut.
4.14 Kah wonk ayimuk basesash, kah ahhut kutchessittomukish ut woskeche basesut.
4.15 Pasuk keitoh, kah nabo nes8og oxenog agwe appuog.
4.16 Wishquash wonk, kah shovelsash, kah weyause uhquonash, kah wame auwohteaongash, Huram 8shoh wutayimaúunápash Solomonoh ketass8toh, wutch wek Lord, wôhsepahtáe brasse.
4.17 Ut Jordane mukoshquttaut, ketass8t nish 8nuppashadtauunash, ut man8nskohkit, nanashaue Succoth kah Zeredotha.
4.18 Yeu wuttin Solomon ayimun wame yeush auwohteaongash, monatash: newutche neantuhkequok brasse matta mishkom8un.
4.19 Kah Solomon ayim wame wishquash, nish wutch wek God, kah wonk golde altar, kah nahtitteáe petukqunnungane tablesash.
4.20 Wonk wequananteganuhtugquash, nashpe wul-lampsash, nish$noh chikohtauut ne woh ônag anaquohtag pahke golde oracle.
4.21 Kah uppeshauauash kah lampsash, kah golde tongsash, pannuppeyeue gold.
4.22 Kah snuffersash, kah wunnongash, kah kenamóog, kah censersash, pahke goldeu8ash, kah ahhut petutteámuke wetu, anome ushquont, wutch anue wunnetupanatamwe kommukqut, kah ohkeiyeu ut temple wetuómut, goldeu8.
5.1 YEuin wame anakausuonk ne Solomon ayikup wutch wek Jehovah, pakodjteausu, kah Solomon petukodto wame teanteaquashinish, nish Davidoh 8shoh waneetupanatamwahteunkupash, kah silver kah g[o]ld, kah wame auwohteaongash ukkenukohtauunash wunnompak8unit ut wekit God.
5.2 Neit Solomon miyanau Israelle Eldersoh, kah wame chippan8e wabuhkuhk8utcheg, keihche wut8shinneunk ut wunnaumonat Israel, en Jerusalem, kuhkuhk8wuttauunat 8n8wae wut-arkum Jehovah, wutch wutotanat David ne Zion.
5.3 Ne waj wame Israelle wosketompaog, miyawéog en ketass8tamwut, ut mishadtupp8onganit, ne nesausuk adtahs8it nepauz.
5.4 Kah wame Israelle Eldersog peyaog, kah Levitsog nemunnumwog ark.
5.5 Kah kuhkuhk8wuttóog ark, kah mukkinneae kommuk, kah wame wunnetupanatamwe auwohteaongash, nish ohtagish tabernakleut, yeush Levitsog kah sephausuenuog uppaudtauunáoash.
5.6 Kah wonk ketass8t Solomon, kah wame Israelle mukkinnéonk, neg miyaécheg ut anaquohtag ark, sephausuog shepsoh kah oxenoh, neg matta woh wâogkemomukeg newutche muttaanwog.
5.7 Kah sephausuenuog petukodtóog 8n8wae wut-arkum Lord, en wutayeuonganit, en wetuóme Oracleut, en anue wunneetupanatamwe ayeuonganit, ut agwe wunnupp8whunn8wóu cherubimsog.
5.8 Newutche cherubimsog sepagin[á]og wunnupp8whun8uh, waábe arke aye[ú]onganit, kah cherubimsog nuhkuhkomwog ark, kah nish qunuhtukquash, waábe.
5.9 Kah kodtinnumwog arke qunuhtugquash ne waj uhquáe qunuhtugquash nogquodtash wutch arkut anaquohtag Oracle, qut matta poquadchit wutch nogquodtinn8wash, kah na ohteau pajeh yeu kesukok.
5.10 Wanne teag ohtano ut arkut, webe nesinash tablesash nish Moses petunkupash ut Horeb, Jehovah wann8wáhettit Israeloh wutch sohhamóhettit Egypt.
5.11 Kah n$niyeup, sephausuenúog sohhamwehettit wutch wunneetupanatamwe ayeuonganit, (newutche wame sephausuenúog neg na apitcheg, 8neetupánatamwa[h]eôog, neit matta wunashittue wowussummúwow8og.
5.12 Kah wonk Levitsog, neg kodt8hómaenúutcheg, wame neg wadchiitcheg Asaph, Heman, Jeduthun, weeche wunnaumonáuh, kah wemat8oh, áhqhettit womponak, ohtauéhettit, cymbalsash, kah psalterisash, kah harpsash, neepóog wutchepwoiyeue altarut, kah nag weechayeumukquog nequt pas[u]k88oh, kah nesnehchagkussuoh sephausuénunnúh, puhpequohtóog nashpe monopuhpegquash.)
5.13 Kah n$niyeup, puhpequaenúog kah ket8hamwáenuog, onatuh pasuk8hettit, nequttont8wahteauwahettit, wowenomónat k[á]h tabuttantamauónat Jehovah, káh mohtshont8wáhettit nashpe monopuhpegquonash, kah cymbalsash, kah wunnont8wae auwohteaongash, kah wowenomáhettit Jehovah, newutche wunneet8 newutche ummonaneteaong michemeyeu8, neit wetu numwohta matokqus, wek Jehovah.
5.14 Newaj sephausuenuog n8numhettit neepauun wowussummuónat, newutche mattokqs, newutche wussohsumóonk Jehovah numwohtau wekit God.
6.1 NEit Solomon n8wau, Jehovah n8wop, nuttai$kuhpogke pohkenatu.
6.2 Qut kutayimoush kutayeuongane kommuk, kah micheme kutayeuonk.
6.3 Kah ketass8t qunnuppenum wuskesuk, kah wunnanumau mamusse Israelle mukkinneonguh (kah wame Israelle mukkinnéonk neepóog.)
6.4 Kah n8wau, wunnanumunach Jehovah Israel um-Manitt8moh, noh aseit nashpe wunnutcheg, ne anomp Davidoh n8shoh nashpe wutt8n, n8wop,
6.5 Nadteuh ne kesukok sohh8wunog nummissinninneumog wutch Egypte ohkeit, wanne nuppepenam8h keitotan, ut kenugke wame wutchippann8ongan8óut Israel, ne ut ayimunat wetu, n8wesuonk na ohtáut, asuh matta howae wosketomp wunnánauunonat Israelloh nummissinninneumoh.
6.6 Qut nuppepenum Jerusalem, na ohtáut n8wesuonk, kah nuppepenau David wunnánawunónat nummissinninneumoh Israeloh.
6.7 Kah ahtóp ut wuttahut David n8sh, wekuhkonat ut wesuonganit Jehovah um-Manitt8moh Israel.
6.8 Qut Lord unnau n8shoh Davidoh: newutche kuttahut ohteau k8wekuhkonat ut n8wesuonganit, k8neseip newutche ne ohtóp ut kuttahut.
6.9 Qut ken matta pish kutayimo wetu, qut kenaumon, noh woh sohhog wutch kusseganit, noh pish wekehteau ut n8wesuonganit.
6.10 Newaj Jehovah pakodche usseuit yeu kutt8onk ne an8wop: newutche nunnompe waabéhtau David n8sh, kah nukquenap Israelle appuonganit, nean ukquoshóop, kah n8wekukkontam 8wesuonk Jehovah um-Manitt8moh Israel.
6.11 Kah na nupponamun ark, ne ohtag 8n8waonk Jehovah, ne áyimwóhetteup wunnaumonuh Israel.
6.12 Kah nepau anaquohtag wut-altarum Jehovah, anaquabhettit wame Israelle mukkinneonk, kah sepáginitcháeu.
6.13 (Newutche Solomon ayimup brasse quésekompauonk, napanna tashishquonogkod nesahteagk, kah napanna tashishquanogkod neanukkishkag, kah nishweishquanogkod ne sohkunkquok, kah upponamunáh, ut noeu chippinneutunkanit, kah ne quesekompauin, uppésetukqussin ut ukkuttukqut ut anaquabhettit Israelle mukkinneonk, kah sepagenum wunnutchegash en kesukquieu.)
6.14 Kah n8wau, woi Jehovah um-Manitt8moh Israel wanne Manit kuttinnunk8, kesukqut asuh ohkeit, noh nanawehteunk 8n8waonk, kah kummonanum kittinneumog, neg paumushácheg anaquabean nashpe mamusse wuttahh8woash.
6.15 Kén kenanawehteau kittinneum n8sh ne quoshomop: kah ne an8waop wutch kutt8nut, kah kutussen nashpe kenutcheg, neane yeu kesukok.
6.16 Newutche yeuyeu, woi Jehovah um-Manitt8moh Israel, nanawehteau David kittinneum n8sh, ne quoshomop, kussip, matta pish kuppanishodtauwahu wosketomp ut anaquabeh, apinneat Israelle appuonganit: qut tohneit keneechanog nunnukqussehettit, pomushaóunónat nuttinnaumatuonk, neane pomushaan anaquabeh.
6.17 Neit yeuyeu woi Jehovah ummanitt8moh Israel, wunnomwaahteauunach, ne anomp kittinninneum David.
6.18 (Qut wunnamuhkut sun God wetomau wosketompuh ut ohkeit: kussek kesuk, kah ukkesuk8m8 kesukquog, matta kuttapenuk8: uttoh en anue peásin yeu wetu ne ayim)
6.19 Newutche wutt8wontash uppeantamóonk kittinneum, kah 8wehquetumóonk, woi Jehovah nummanitt8m n8tamunat mauonk kah peantamoonk, ne kittinneum an peantog ut anaquabean.
6.20 Kuskesukquash woh woshwem8it ut yeu wetuómut kesukodáeu kah nukonáeu, ut áyeuonanit ne papaume an8wáop, woh na kupponumunat k8wesuonk, n8tamunat peantamóonk, ne kittinneum ain peantog nogque en yeu ayéuonganit.
6.21 Newutche n8tash 8wehquetum8onk kittinneum, kah kummissinninneumog Israel, ne woh áyimwéhettit yeu nogque in áyeuonganit: n8tash wutch kutayeuonganit, wutch kesukqut, kah n8taman ahquontash.
6.22 Howan matchenéheont wetahteamungoh, kah chadchekeyeuwáonk ponamauut, chadchekeyeuwáheonat; kah ne chadchekeyeuwáonk peyom8uk anaquohtag kut-altarumut ut yeu wetuómut.
6.23 Neit n8tash wutch kesukqut, kah ussish, kah wussum kittinneumog, onkquatauónat mátchetou, nompenumauónat nehenwonche ummay ut nehenwonche upuhkukqut, kah sampweneheo[n]at sampweusseaenuog, aninnumauonat neaunak wussampweusseonk.
6.24 Kah kummissinninneumog Israel togkomit ut anaquabenit ummatwóm8uh, newutche kummatchenehikquog, kah nag quinnuppehettit kah samp8waontamwéhettit k8wesuonk, kah peantamwehettit, kah wehquetumohettit ut anaquabean ut yeu wetuo[m]ut.
6.25 Neit n8tash wutch kesukqut, kah ahquontamau ummatcheseongan8 kummissinninnumog Israel, kah wonk pas8h, en ohkeit ne anumauop, kah en 8sh8out.
6.26 Kesuk kuppuhhausik, kah matta sokanounun8g, newutche kummatchenehikquog: peantamwhettit yeu nogque in ayeuonganit, kah sampoantamwehettit k8wesuonk, kah quiñuppehettit wutch ummatcheseongan8out nag onkquanumweheadt.
6.27 Neit n8tash wutch kesukqut, kah ahquontamau ummatcheseongan8 kittinneumog, kah kummissinninneumog Israel; mahche kuhk8tomauadt wunne may, ne woh áahettit, kah sokanonteash en ohkeit, ne anumauadt kummissinninneumog 8tahtauonganinneaóont.
6.28 Mashagquok ut ohkeit eninneaonganù88k, ohp8htag, asuh mildew88k, chonsomspsu88k, asuh m8pó88k: ummatwom8oh wéenuhkongkhéttit, en ohkee keitotanahtu: ne teage kehkechiyeu8k, asuh ne teague matchinnaonganu8k.
6.29 Ne teagwe peantamoonk, asuh ne teague wehquetum8onk, ne woh howan ayik, asuh wame kummissinninneumog Israel, nish$noh pasuk wahteunk nehenwonche ukkéhkechesuonk kah nehenwonche wutonkquomom8onk, kah sepágenuk wunnutcheganash yeu en wetuómut.
6.30 Neit n8tash wutch kesukqut kutayeuonganit, kah ahquontash, kah onkquatau nishnoh wosketomp neaunak wame ummayash, noh wuttah wahteauan (newutche webe ken k8wahteoh wuttahh8óash wunnaumonáuh wosketompaog.)
6.31 Onk woh nag kukqushhukquog, pomushonat kumm[à]yikontu, nisáhke pomantamwehettit ut ohkeit, ne anumauop k8shinónoh.
6.32 Wonk papaume pen8wot, noh matta wadchiegk kummissinninneumog Israel, qut 8m88 nôadtit wutohtimóneat, newutche kummishe wesuonk, kah kumménuhkinnutcheg, kah kussummogkinnum8e kuhpit: nag peyahettit, kah peantamwehettit yeuut wetuómut.
6.33 Neit n8tash wutch kesukqut, wutch kutayeuongane áyeuonganit, kah ussish neaunak wame, ne pen8wot wehquetumunkquean: onk woh wame ohke wahteauog k8wesuonk, kah woh kuhqushhukquog, ne aséhettit Israelle kummissinninneumog, kah woh wahteauog, yeu wetu ne ayim, ne ussowetamun k8wesuonganit.
6.34 Kummissinninnúmwog sohhamwehettit ayeuuhkonónat ummatwom8oh, nashpe may, ne woh ann8taman; kah peantamwehettit en nogque yeu keitotanat, ne pepenamau, kah yeu wetu, ne ayim wutche k8wesuonk.
6.35 Neit ken n8tash wutch kesukqut, uppeantam8ongán8, kah 8wehquetum8ongan8, kah menuhketeaush wuttinniyeuongan8.
6.36 Matchenehikquéan, (newutche wanne howan noh matta matcheásik) kah nag musquanumadt, kah nag mag8an en anaquabhettit ummatwom8oh, nag missinnóhteáhettit, en nóadt wutohtimóneat asuh pas8che.
6.37 Qut onch qushkeâeahettit ut wuttahh8óut, ut ne ohkeit ottoh adt missinohteamuk, nag quinnuppéhettit, kah peantamunkquean ut en ummissinóe ohkeyeuóont n8wahettit, nummatchesemun, nuppanneussemun, numm8cheke matchesemun.
6.38 Nag qushkehettit en kuhhogkat nashpe mamusse kuttahou, kah nashpe mamusse ukketeahogkounoh, en ummissináe ohkeyeuóut, uttoh as8wunáhettit missinuh, peantamwehettit nogque en ohkeit ne anumauop 8sh8oh, kah nogque en keitotanat ne pepenaman, kah nogque en wetuómut ne ayim ut k8wesuonganit.
6.39 Neit n8tash wutch kesukqut, wutch kutayeuongane ayeuonganit, uppeantam8ongan8óash, kah 8wehquetum8ongash, kah menehketeaush wuttinniyeuonk, kah ahquontamau kummissinninneumog, neg matchenehikqueaneg.
6.40 Yeuyeu num-Manitt8m, k8wehquetumoush, kuskesukquash wôshwohtaj, kah kuhtauogash ahchúsittamóm8utch peantam8onk yeu ut ayeuonganit.
6.41 Newutche yeuyeu omohkish woi Lord God, en kutanwósinne ayeuonganit, ken, kah kummenuhkesue ark; kussephausueneumog woi Jehovah, hogk8m8utch wadchanittuonk, kah k8neetupanatam8mog, wekontam8m8utch en wunnet8onganit.
6.42 Woi Jehovah Manit, ahque amáe quinnupinish wuskesuk sasequnadt: mehquontash ummonaneteaongash David kittinneum.
7.1 KAh Solomon mahche peantog, n8tau n8kem8 wutch kesukqut, kah mahchuhkussum chikohtae mag8ongash, kah sephausuongash, kah wussohsumóonk Jehovah numwohteau wetuómut.
7.2 Kah sephausuenuoh n8nanumóog petukon wekit Jehovah, newutche wussohsumóonk Jehovah numwohteau Jehovah wekit.
7.3 Kah wame wunnaumonuh Israel naumohettit uttoh án n8tau n8kem8uk, kah wussohsum8onk Jehovah ut wetuómut, nauwaéog, nashpe wuskesukk88ash en ohkekontu, ut wunnomskinausuut, wowussummuwáog kah woweenomáog Jehovaoh, newutche wunneetou, newutche ummonanitteaonk michemohteau.
7.4 Neit ketass8t, kah wame missinninnuog, mag8og sephausuongash ut anaquabit Jehovah.
7.5 Kah ketass8t Solomon sephausuonk mag8, nesnehchage kah neese muttannongkussuog oxenog, kah nequtpasuk8e, kah nesnehchage muttannonganogkussuog shepsog, neit ketass8t kah wame missinninnúog wunneetupanatamwéhteauog wek God.
7.6 Kah sephausuenúog usseog wutannohsuongan8: kah wonk Levitsog nashpe wunnont8wáe wutauwohteaongash Jehovah, nish David ketass8t ayikupash wowenumonat Jehovah, newutche ummonàneteaongash michemohtáash; David wáeenomuadt nashpe nag wunnutchegan8oash: kah sephausuenuog wunnont8watauog monopuhpegqunash ut anaquabhettit, kah wame Israel neepóog.
7.7 Nano, Solomon wunneetupanatamwáteo nasháue chippinneutunk, ne anaquohtag wek Jehovah: newutche na wuttit magun chikohtae mag8ongash, kah wunnohteáe mag8ongane wees; newutche brasse altar ne Solomon ayeuompoh, matta tapenum8 attumunumunat, chikohtae mag8ongash, kah meetsue mag8ongash kah wees.
7.8 Kah wonk ne ahquompak nesausuk tahshikquinne mishadtupp8, kah wame weeche Israel, ahche mishe mukkinneonk, wutch ahhut petutteamuk Hamath, wehque Egypte sepuut.
7.9 Kah shwosuk adtahshikquinogkok, ayimwog wunnetupanatamwe moéonk: newutche nanawehteauog wunneetupanatamwahteóonk altar, nesausuk tahshikquinne, kah mishadtupp8onk nesausuk tahshikquinne.
7.10 Kah nesnehchadtequnhog kah nish, nesausuk adtahs8it nepauz, moncheaheau missinninnúh en wekuómut, wekontamwog, kah muskouánatamwúhteahâog wutch wanegig ne nahtinont Davidoh kah Solomonoh, kah Israeloh ummissinninneumoh.
7.11 Yeu wuttin Solomon kesteauun wek Jehovah, kah ketass8t wek, kah wame nish paom8ukish Solomon wuttahhut ayimunat ut wekit Jehovah, kah ut nehenwonche wekit, 8niyeue ussen.
7.12 Kah Jehovah naéhtauau Solomonoh nukkonáeu, kah wuttinuh, nunn8tam kuppeantamóonk, kah yeu ayeuonk nuppepènamwaushun nuhhog, wutche sephausúkomuk.
7.13 Yânunnúmon kesuk matta sokanon8ut, asuh ann8nog chansompsog ummatchteauunnaóont ohke; asuh enninneáonk ann8nog, en nummissinninnúmut.
7.14 Nummissinninnúmog, neg as8wesitcheg nashpe n8wesuonk, nag hohpaheáhettit wuhhogkauh, kah peantamwehettit, kah natinnehamohettit nuskesuk, kah qushkehettit wutch ummatche mayeuwóut: neit pish nunn8tam wutch kesukqut, kah pish nutahquontam ummatcheseongan8, kah pish nunneetskehteo wutohkéyeu.
7.15 Yeuyeu nuskesukquash pish woshwem8ash, kah nehtauogash pish ahchúsittam8m8ash peantamóonk yeuut ayeuonganit.
7.16 New[ú]tche yeuyeu nuppepenam, kah n8neetupanatamwahteo yeu wetu, n8wesuonk na woh michemohtea, kah nuskesukquash kah nuttah na pish nagwutteohteau.
7.17 Kah papaume ken, pomush[â]an anaquabeh neane David k8sh pomushop: kah ussean wame neanann8nun, kah kuhkinneaséan nukkuhk8waongash kah nosittum8ongash.
7.18 Neit pish nummenuhkehteoh ketass8tamwe appuonk, neane wunn8waogkup David k8sh, nussip, matta pish pannushano w[ò]sketomp wutche ken wunnánawunnúaennúunneat ut Israel.
7.19 Qut qushkeóg, kah nukkodtumóg nukkuhk8waongash, kah nutann8team8ongash nish ponamonish anaquabeóg; kah moncheóg kah wuttinneumuhkauóg kah wowussumóg onkatogig manitt8og:
7.20 Neit pish nukkodtahchabpúhkonóog wutch nutohkit, ne anúmauog, kah yeu wetu ne wunneetupanatamwáhteau, wutche n8wesuonk, pish nuppogketamun wutch anaquabeh, kah pish núnnukkummuwóhtauun, kah nutóiontogkodtauwahteauun ut kenugke wame wutohtimóneat.
7.21 Kah yeu wetu, ne mahsh[à]numukquok, pish wutchepshàadtamun nish$noh howan noh pamwushâadtog, newaj pish n8wadt, tohwutch yeu unnéhteunk Jehovah yeu ohkée, kah yeu wetu?
7.22 Kah pish en namp8hamwontamun, newutche nukkonáog Jehovahoh um-Manitt8m8uh 8sh8oh, noh sohh8wunont wutch Egypte ohkeit, kah menuhkenáog onkatogeh manitt8h, kah wowussumáog, kah 8tinninneumuhkauóuh, newaj nukúhkauwáheont wame yeu machuk.
8.1 KAh nniyeup (mahche nesnechage kodtum8k ne adt kesteunk Solomon, wek Jehovah, kah nehenwonche wek.)
8.2 Keitotanash nish Huram nompenumauonche Solomonoh: Solomon nish wutayimunash, kah nó wutáyeuwaheon wunnaumonuh Israel.
8.3 Kah Solomon au Hamoth$Zobah, kah wússohkomun.
8.4 Kah ayim Tadmor ut touohkomukqut, kah wame ogqunniikkomukque keitotanash, nish ayikish ut Hamath.
8.5 Kah wonk ayim Bethhoron, koduhkôageiyeu, kah Bethhoron 8muhkoiageiyeu, pummeneutausu otanash, nashpe pummeneutungash, ushquontamash, kah bársash.
8.6 Kah Baalath, kah wame wadchanumwe keitotanash, nish Solomon ohtunk, kah wame chariotse keitotanash, kah Horsesoh na8mukqutcheg ukkeitotanash, kah wamu ne Solomon kodtantog ayimunat ut Jerusalem, kah ut Lebanon, kah papannuppe wame wunnanawunumwe ohkeit.
8.7 Papaume wame missinninnuog neg sequttawhutcheg wut-Hittitsog, kah wut$Amoritsog, kah up-Perizitsog, kah wut-Hivitsog, kah wutJebusitsog, neg matta wadchiegig Israel.
8.8 Qut wunneechan8oh, neg asquttawhutcheg asuhkaue ut ohkeit, neh wunnaumonuh Israel matta mohtupanahettegeh: neh Solomon wutompweteaheuh pajeh yeu kesukok.
8.9 Qut wutch wunnaumonat Israel, Solomon matta 8tinninneumehteaunuh wutche wutanakausuonk, qut nag ayeuhteaenuog, 8kehchemugquompominneuh, wut$chariotse Mugq[ú]ompomoh, kah horsesoh na8mukqutcheg.
8.10 Kah yeug megonneyeuutcheg wutannohsueneumoh ketass8t Solomon, neese pasuk88og kah napanna tahshinchag, neg nánawunoncheg missinninnuh.
8.11 Kah Solomon kuhkuhk8unau wuttaunoh Pharoh wutch wutotanat David, en wetuomut ne ayimauont, newutche n8wau, nummittamwos matta pish ayéeu wekit David Israelle ketass8t, newutche ayeuongash wunneetupanat[à]mweyeu8ash uttoh adt peyaum8uk wut-Arkum Jehovah.
8.12 Neit Solomon mag8 chikohtae sephausuongash en Jehovahut, ut wut-Altarumut Jehovah, ne ayik ut anaquohtag porch.
8.13 Kukquttum8e tahshe asekesukokish, maguk neaunak wuttinnaumatuonk Moses, Sasaboth$dayeu, kay ut wuske nepauzsahtu, kah ut mishe mishadtupp8onganehtu, nishwudt nish$noh podtumm8, mat seanne petukquenongane mishadtupp8onkanit, kah wekse mishadtupp8onkanit, kah Tabernaklee mishadtupp8onganit.
8.14 Kah kuhquttum, neaunak 8nohtóonk 8shoh Davidoh, sephausuenue 8nappuongash, ut 8tinninneumuhkausuongan8óut, kah Levitsog ut ummeechumuhkonaonganit, woweenomuwonat, kah wuttinneumuhkausinneat ut anaquabhettit sephausuenuog, neane nishnoh kesukodtae wuttiñeumuka[u]simuk: kah wonk nanausquontamenuog ut 8nappuongan8out ut nish$noh asquontamut, newutche ne wuttinne Manittowomp David ann8teamwunneah.
8.15 Kah nag matta nukkodtum8og wutann8team8onk ketass8t, neanann8nont sephausuenuog, kah Levitsog, papume ne teaguas, asuh papaume nompak8unash.
8.16 Kah wame wutanakausuonk Solomon, quagquoshwunumun wutche ne kesukok wanahtauhettit quenohtag wetu J[e]hovah, kah nô pajeh kestauunat: neit wek God pannuppeteauun.
8.17 Neit Solomon au Ezion$Geber, kah en Elith ut kishke ketahhannit ut Edome ohkit.
8.18 Kah Huram na en negonshhuau kuht8nogwash nashpe wunnutchegan8out wuttinneumoh, kah wuttinneumuneunk neg wahteunkig keitoh, kah nag weechaauog wuttinneumoh Solomon en Ophir, kah na 8tinnumuneau yauut pasuk8e, kah napanna tahshinchage golde talentsash, kah uppaudtauunaoash ketass8toh Solomonoh.
9.1 KAh Shebae sonkusq n8tog 8wenomaonk Solomon peyau, qutcheheonat Solomonoh nashpe siogke nat8tomwehteaongash, ut Jerusalem, nashpe muttaán8e chipwushaog, kah Camelsog neg nayeutogig, spicesash kah Gold m8cheke, kah magôadtikish qussukquanash: kah paohonont Solomonoh, ukkeket8kauau papaume wame ne wuttahhut.
9.2 Kah Solomon wuttinnonash wame wunnat8tomwehteaongash, kah monteag adtuhtôsin8 wutch Solomon ne matta anunk.
9.3 Kah Shebae sonksq nag* 8wáantamóonk Solomon kah wetu ne kesteunk.
9.4 Kah meetsuonk ut wuttableumut, kah ne apinit wuttinneumoh: kah nean wuttinneumit wuttinneumoh, kah wuthogk8un8oash, & wonk 8tattamwaitch kôunnumunutcheg, kah wuthogk8n8ash, kah ukkuhkuhqueonk nean kuhkuhqueit en wekit Jehovah, wanne wonk wunnashaonganeu.
9.5 Kah unnau ketass8tóh, wunnamuhkuteyeu8 unnehtunkquodt ne n8tam ut nehenwonche nutohkit papaume kutusseong[â]sh, kah papaume k8waantamóonk.
9.6 Qut matta n8namptam8 ukkutt8ongan8oash, nó pajeh nuppeyonat, kah nuskesukqutash wunnaumun, kah kusseh pohshe mátanunkquok k8wáantamoonk matta nuttitteaan, newutche kummishteoh wowenodtuonk ne n8tamomp.
9.7 Wunniyeuog k8wosketompaog, kah wunniyeuog yeug kuttinneumog, neg nagwutteagkompauitcheg anaquabean, kah n8togig k8waantam8onk.
9.8 Wunnanumunach Jehovah kum$Manitt8m, noh tapeneunkquean, kupponukqunat yeu appuonganit, ketass8tam8ineat wutche Jehovah kum-Manitt8m, newutche kum-Manitt8m womonau Israeloh nah um̃enuhkeheonat micheme, newaje naut kutass8tam̃ukkônukqueā, ussēat wussittūóonk & sampwagk
9.9 Kah aninnumauau ketass8toh nequt pasuk8e kah nesnehchage golde talentsash, kah spicash monatash, kah magôadtikish qussukquanash, kah ne matta nano spicash, nish Shebae sonksq anúmauonche ketass8toh Solomonoh.
9.10 Kah wonk wuttinneumoh Huram, kah wuttinneumoh Solomon, neg paudtunkig gold wutch Ophir, paudtóog almuhtukquash, kah magôadtikish qussukquanash.
9.11 Kah ketass8t nashpe almuhtukquash wut-stairsuhkónash ut wekit Jehovah, kah ut ketass8t wekit, kah harpsash, kah ps[á]lterisash wutche ket8hamwaenúog, kah matta wonk nein negonne naum8unah ut ohkeit Judah.
9.12 Kah ketass8t Solomon aninnumauau Shebae sonksquau wame ukkodtanatam8onk, uttoh an wehquetuk, chaubok ne paudtauont ketass8toh: neit qushkeu, kah monchu nehenwonche wutohkeit, nagum kah wuttinneumoh.
9.13 Kah nean tuhkequok gold, ne paógqut Solomon nequt kodtumwáe, ne nequtta tahshe pasuk8e, kah nequtta tahshinchage, kah nequtta tahshe golde talentsash.
9.14 Chaubok ne adtoáenuog kah anaqushaenúog paudtauéhettit, kah wame Arabiáe ketass8tamwog, kah wutohtimóinne nanauwunnuenúog, paudtauáog gold Solomonoh.
9.15 Kah ketass8t Solomon ayim nesepasuk8e sukquehthamwe golde targetsash, nequtta tahshe pasuk88ash sukquehthamwe golde shekelsash, pasukqunnú8 target.
9.16 Kah nishwudt pasuk88ash sugquehthamwe golde ogqunnegash, nishwudt pasuk88ash golde shekelsash pasukqunnú8 ogqunneg, kah ketass8t nash upponamunash ut Lebanone tauohkomukque wetuómut.
9.17 Wonk ketass8t ayim Ivorie mishe appuonk, kah wutogquodtumun wanegik gold.
9.18 Kah nequtta tashanéhtuonganu8 en appuonganit, nashpe golde quenannéhtuonk, nish manuhkohtagish appuonganit: kah aninnuhk8unash, aéetaue ne ahapimuk, kah nesuog qunnónúog, kehchekompóog, aninúhk8unit.
9.19 Kah nabo nees8og qunnon8og na wunneepauunneau aéetaue, ut nequtta adtahshánittuonganogkok: matta neanteausin8 woh toh ut ass8tam8onganit.
9.20 Kah wame wuttattamwaitchuash ketass8t Solomon goldeu8ash, kah wame auwohteaongash ut Lebanone touohkomukque wetuómut pahke goldeu8ash: wanne silvereu8ash, matta toh ogquantam8un, pâmontog Solomon.
9.21 Newutche ketass8t kuht8nogquash aum8ash Tarshish, weche wuttinneumoh Huram: nishnoh nishwe kodtumwáe pasukqut peyaum8ash kuht8nogquash wutch Tarshish, paudtóog gold kah silver, Ivory, kah Apes, kah Peacocks.
9.22 Kah ketass8t Solomon aneúauau wame muttaohke ketass8tamwoh, ut weenauwetuonganit, kah waantam8onganit.
9.23 Kah wame ketass8tamwog ohkeit, natinnehamwog wuttinnuhquábuonk Solomon n8tamunat 8waantamóonk, ne God ponamauont wuttahut.
9.24 Kah nag paudtóog nish$noh ummag8onk, silvere wishquash, kah golde wishquash, kah hogk8ongash, kenauwameongash, kah spicash, horsesog kah mulsog, kuhquttumwe âadtehteáonk nish$noh kodtumm8.
9.25 Kah Solomon ohtóou yauut pasuk88ash horsese stalsash, kah chariotsash, kah nabo neese muttannonganogkussuog horsesoh na8mukqutcheg, neh pononcheh ut chariotte keitotanahtu, kah weeche ketass8t ut Jerusalem.
9.26 Kah piahtimau wame ketass8tamwoh wutch sepuut, wehque Philistianse ohkeit, kah wehque Egypte sussippoiyeuut.
9.27 Kah ketass8t ogquehteau silver qussukquanit, kah Cedaruhtugquash ogquehteau Sycamoruhtugqut, nish monakish ut mukoshqutuhtu.
9.28 Kah paudtauáog Solomonoh, horsesoh wutch Egypt, kah wutch wame ohkeit.
9.29 Kah onkatogish wutusseongash Solomon, negonneyeu8gish kah maumachishú8gish, sunnummatta wussukwhosinash ut 8sukuhwhonganit Nathan quoshodtumwaen, kah ut ukquoshodtum8ongonit Ahijah wus-Shilonit, kah ut wunnaumoonganit Iddo naumwaenin, ayeuuhkonittue Jeroboam wunnaumonuh Nebat.
9.30 Kah Solomon ketass8tam88 ut Jerusalem, ut wame Israel, yauunchage kodtumwae.
9.31 Kah Solomon weesequom8mau 8shoh, kah posekinau ukkeitotanat 8shoh Davidoh, kah Rehoboamoh wunnaumonuh wunnompass8tam8mukquoh.
10.1 KAh Rehoboam au Shechem, newutche wame Israel peyaog Shechem ukketass8tamuhkonaóont.
10.2 Kah n$niyeup, Jeroboam wunnaumonuh Nebat (noh apit Egypt, uttoh ashph8op wutch anaquabit Solomon ketass8t) n8tog, Jeroboam qushkeu wutch Egypt.
10.3 Kah ann8team8og kah 8wehkomóuh, neit Jeroboam kah wame Israel peyaog, kah ken8naog Rehoboamoh, n8waog,
10.4 K8sh, unkquéheop neyoakumùnonoh, yowutche nompunkitteaush ogguhse, nutunkque wuttiñeumuhkauwaonganun k8sh, kah wuttuhkéque yoakumoh, ne ponamunkqueog, kah k8tinninneumuhkauunumun.
10.5 Kah nah wuttinuh, wonk peyaausek, mahche nishikquinogkok, kah missinninnúog moncheog.
10.6 Kah ketass8t Rehoboam ken8nau kehchisoh, neh neepauunitcheh anaquabenit Solomonoh 8shoh, ash pâmontog, n8wau, toh kittin ken8simw8 namp8hamauónat yeug missinninn[u]og?
10.7 Kah ukken8nóuh, n8waog, womonadt yeug missinninnúog, kah wussikkitteaheadt, kah wunne kén8nadt, nag pish micheme kittinneumog.
10.8 Qut nukkodtum ken8nittuonk, ne kechisog án ken8nahettit: kah ken8nau wuskenúh, neh weecheteumukqutcheh, neh nepauunitcheh, anaquabit.
10.9 Kah nah wuttinuh, toh kittin ken8s8wam8, onk woh kenamp8hamauómun yeug missinninnúog, neg kôn8sitcheg n8waog, ogguhse nunkeh, ne yoak k8sh ponamunkqueogkup.
10.10 Kah wuskenúog neh weechetumukqutcheh, ukken8nóuh, n8waog, yeu woh kittin namp8hamauon missinninnúog, neg kôn8nukqueaneg, n8waog, k8sh tuhkekqheóp keyoakumunónuh, qut ken ogguhse nunkeáteainnean; yeu woh nag kittinnóneau, nummattassonitch pish ánue kuhpogki, onk ne n8sh wusseganit.
10.11 Newutche n8sh takequeteunkqueóg keyoakumóuh; nen kukk8tnehteauunumw8 keyoakumw8: n8sh kussasametóhuk8óp whipsash, qut nen scorpionsog.
10.12 Neit Jeroboam kah wame missinninnuog peyaonáog Rehoboamoh nashikquinogok, ne ánont ketass8t, n8wop, peyaausek wonk nashikquinogkok.
10.13 Kah ketass8t nah ummusquanittamwe namp8hamauoh, kah ketass8t Rehoboam nukkodtum kehchisog ukken8s8waongan8.
10.14 Kah nag wuttinnamp8hamauoh neaunak ukken8s8waongan8 wuskenuog, n8wau, n8sh kutt[ù]hkequéhteunk8óp keyoakum8uh, qut nen nukk8tneh, n8sh kussasamatuhhuk8 whipsash, qut nen scorpionsog.
10.15 Neit ketass8t matta kuhkehtauóou missinninnúh, newutche ne 8m88 Godut, onk woh Jehovah ussenat wuttinn8waonk ne án8wop, nashpe wunnutcheg Ahijah wus-Shilonit, en Jeroboamut wunnaumonuh Nebat.
10.16 Kah wame Israel namohettit matta ketass8t ukkeiketauoh, namp8hamauáog ketass8toh n8waog, teaguas kutchippôiyeumun ut David? kah matta k8tohtoonganeúmun[na]t wunnaumonat Jesse, nishnoh pasuk en wekit woi Israel: kah yeuyeu David nanawehteaush nehenwonche kek: neit wame Israel auog wekuóont.
10.17 Qut yeug wunnaumonuh Israel, apitcheg Judae keitotanahtu, Rehoboam nah uppiahtimuh.
10.18 Neit Rehoboam ann8nau Adoramoh, noh nanawunuk ompweteaonk, kah wunnaumonuh Israel, ukqussukquantahwhóuh, ne waj nuppuk: qut ketass8t Rehoboam kenuppe kuhkuhqueu wut-chariotumut, ushpuhh8wonat Jerusalem.
10.19 Kah Israel ayeuuhkonittue cheketamwog wek David pajeh yeu kesukok.
11.1 KAh Rehoboam paont Jerusalem, miyanau, wutch wekit Judah, kah Benjamin, nequt pasuk8e, kah shwosuk tahshinchage muttannonganog kussuoh, pepenauutcheg, neg ayeuwéhteaenuitcheg, ayeuhkononat Israel, woh wonk uppaudtauunat wutass8tamóonk Rehoboam.
11.2 Qut wuttinn8waonk Jehovah peyaonuk Shemajah Manittowomp, n8wau,
11.3 Ken8s Rehoboam wunnaumonuh Solomon ketass8t ut Judah, kah wame Israel ut Judah kah Benjamin, n8wash.
11.4 Yeu wussin Jehovah matta pish kukkuhk8mw8, asuh kutayeuuhkonomw8 keematt8oog: qushkek nish$noh wosketomp en wekit newutche yeu nutussen: kah nag n8swehtamwog wutinn8waongash Jehovah kah qushkeog wutch n8swetahwhonat Jeroboam.
11.5 Kah Rehoboam ayeu Jerusalem, kah ayim pummeneutausue keitotanash ut Judah.
11.6 Ayim Bethlehem, kah Etam, kah Tekoa.
11.7 Kah Bethzur, kah Shoco, kah Adullam.
11.8 Kah Gath, kah Mareshah, kah Ziph.
11.9 Kah Adoraim, kah Lachish, kah Azechah.
11.10 Kah Zorah, kah Ajalon, kah Hebron, nish ohtagish ut Judah kah Benjamin: pummeneutausue keitotanash.
11.11 Kah men[o]hketeou menuhkonogquash, kah na upponon mugquompuh kah mummishkod meechum kah pummee, kah wine.
11.12 Kah nish$noh ut pasuk keitotan, na$ut ponamun ogqunnegash, kah qunuhtugquash, kah ahche menuhkehteauunash, Judahoh kah Benjaminoh weech8humuk.
11.13 Kah sephausuenuog Kah Levitsog, u[t] wame Israel, uppeyaounouh wutch wame wutayeuongan8out.
11.14 Newutche Levitsog, nukkodtumwog 8wonkôiyeum8ash, kah wutohtoonganóoash, kah peyaog Judah, kah Jerusalem: newutche Jeroboam kah wunnaumonuh, uppogkenouh wutch wussephausue anninnohsuenuunneat en Jehovah$ut.
11.15 Kah wussephausuenuheuh ut qunuhqui ayeuonganit, kah ut mattannit8uhtu, kah ut Calfsut neh kezheoncheh.
11.16 Kah nag asuhkaue, wutch wame Israelle chippan8onganehtu neg ponukeg wuttahh8oash wowussumonat Jehovah um-Manitt8moh Israel, peyaog Jerusalem, sepha[m]auonat, Jehovah, ummanitt8m8uh 8sh8uh.
11.17 Neit menehketeauog Judae ketass8tamóonk, kah menehkheaog Rehoboamoh wunnaumonuh Solomon, nishwe kodtumwae, newutche nishwe kodtumwae pomushaog ummayut David Kah Solomon.
11.18 Kah Rehoboam ummittamwussu Mahalath wuttaunoh Jerimoth, wunnaumonuh David, kah Abihail, wuttaunoh Eliab wunnaumonuh Jesse.
11.19 Noh nekitteauont, Joash kah Shamariah, kah Zaham.
11.20 Kah noh asuhkaue ummittamwussu Maachah, wuttaunoh Absolom, noh wunnekitteauoh Abijah, kah Attai, kah Ziza, kah Shelomith
11.21 Kah Rehoboam womonau Maachah wuttaunoh Absolom, anue onk wame ummittamwussoh, kah 8skappeumoh, newutche nabo shwosuk tahsh8hkauau, kah nequtta tahshinchag kussuoh 8skappeumoh, kah wunnaumonieu nesnehchagkodtoh kah shwosuk tahsuoh wunnaumonuh, kah nequtta tahshinchagkodtoh wuttaunoh.
11.22 Kah Rehoboam negonneaheau Abijah wunnaumonuh Maachah, wunnanawunnuaenuunneat ut kenugke wematut, newutche ukkodketass8tamuhkonuh.
11.23 Kah waantamwe ussu, sepagehheau wunneechanoh, pannuppe wame Judae kah Benjamine ohkeit, ut nish pummeneutausue otanat kah umm8cheke assamuh, kah kodtanumau m8naoh ummittamwussoh.
12.1 KAh nniyeup, Rehoboam manuhkehteunk ketass8tamóonk kah nanuhketeunk wunnogkuh, ohquontam wuttinnaumatuonk Jehovah, kah wame weeche Israel.
12.2 Kah nniyeup, napanna wutteashe kodtum8mit Rehoboam, Shishak Egypte ketass8t ayeuuhkonittue kuhkuhqueontam Jerusalem (newutche matcheneheaog Jehovahoh.)
12.3 Nashpe naboneese pasuk88ash chariotsash, kah nequtta tahshinchage muttannonganog kussuog horsesoh na8mukqutcheg: kah missinninnuog matta waogkem8og neg weechogqutcheg wutch Egypt Labimsog kah Sukkimsog, kah Ethiopiansog.
12.4 Kah sohkom pummeneutausue keitotanash nish ut Judah, kah peyaog Jerusalem.
12.5 Neit Shemajah quoshodtumwaen peyaonau Rehoboamoh, kah Judae sontimuh, neg miyaecheg ut Jerusalem newutche Shishak, kah na wuttinuh yeu wussin Jehovah: kenaau kutohquanumimw8, kah newaj nukonunog ut wunnutcheganit Shishak.
12.6 Newaj Israelle sontimóog kah ketass8t, hohpaheahettit, kah n8waog, Jehovah sampweusseaen.
12.7 Kah Jehovah nag* hohpáheáog wuhhogkauh wuttiñ8waonk Jehovah peyaónuk Shemajah n8wau: nag hohaheáog wuhhogkauh matta nuppaguanóog, qut nuttinnumauaog ne teagwe tomhettuonk, kah nummasquantam8onk matta pish sohkemun8, ut Jerusalem, nashpe wunnutcheg Shishak.
12.8 Qut nah pish 8tinninneumuneuh, onk woh wahteauog n8tinninneumuhko[n]teaonk, kah wuttinneumuhkontamoonk wutohtimoinne ketass8tam8ongash.
12.9 Neit Shishak Egypte ketass8t ayeuuhkonittue kuhkuhquehtam Jerusalem, kah amaunum nompak8ansh ut wekit Jehovah, kah nompakouunash ut ketass8t wekit, 8wame maumunash: kah wonk amaunum golde ogquñeg[á]sh, nish Solomon ayikupash.
12.10 Nompe nish, ketass8t Rehoboam ayim brasse ogqunegash: kah wutahtashonash en wunnutcheganit, negonneyeuit ut wadchanonganit, noh nanawehteunk ahhut petutteamuk ketass8t wek.
12.11 Kah ketass8t petutteadt wekit Jehovah, wadchanuacheg peyaog, kah wunneemskomunaoash kah wonk uppaudtamunaoash wadchanuae chamberut.
12.12 Kah ohhohpaheont wuhhogkuh ummusquanitteaonk Jehovah qushkehtunk, kah matta pannuppe uppaguanuh, kah wonk ut Judah wunniyeuog.
12.13 Neit ketass8t Rehoboam menehkheau wuhhogkuh ut Jerusalem, kah ketass8tam88: newutche Rehoboam yauunchage kah nequtta kodtumwohkomup n8che ketass8tam8it, kah nabo nesausuk tahshe kodtumwae ketass8tam88 ut Jerusalem, ut keitotanat, ne Jehovah pepenog, wutch wame wutchippan8onganit Israel[,] na upponamunat 8wesuonk: kah ohkasoh ussowesuoh Naamah, wut-Ammonitesse.
12.14 Kah matchesu newutche matta quagquashwunnum8 wuttah natinneawhonat Jehovah.
12.15 Kah wutusseongash Rehoboam, negonneyeuukish kah maumachisheu8gish, sunnummatta wussukwhosinash ut wussukwhonganit Shemajah quoshodtumwaen, kah Iddo naumwaen, papaume wutontseongash? kah ayeuwuttuonganu8 nagwutteaeu nashaue ut Rehoboam kah Jeroboam.
12.16 Kah Rehoboam weesequom8mau 8shoh, kah posekinau ut ukkeitotanat David, kah Abijahoh wunnaumonuh wunnompass8tam8mukquoh.
13.1 KAh nabo shwosuk wutteashe kodtum8mit Jeroboam, Abijah n8che ketass8tam88 ut Judah.
13.2 Ketass8tam88 nishwe kodtumwae ut Jerusalem: (kah wonk ohkasoh ussowesu Micajah wuttaunoh Uzziel wutch Gibeah) kah na ayeuwuttuonganu8, nashaue Abijah Kah Jeroboam.
13.3 Kah Abijah wunohto ayeuwuttuonk, nashpe menuhkoshektomp kenauwameonk yauut pasuk88e muttannonganog kussuog, pepenauutcheg, kah wonk Jeroboam wutayeuuhkonittue wunohtauoh, shwosuk táhshe pasuk8e muttannonganog kussuog wosketompaog, menuhkesuenuog.
13.4 Kah Abijah neepau ut Zemaraimme wadchuut, ne Ephraimme wadchuut, kah n8wau, n8tah ken Jeroboam, & wame Israel.
13.5 Sunnummatta woh kutahche wahteau8mw8, Lord um-Manitt8moh Israel aninnumauau Davidoh wutass8tamonk Israel micheme, en wuhhogkat, kah en wunnaumonat, nashpe salte wunn8waonk?
13.6 Qut Jeroboam wunnaumonuh Nebat, wuttinneumoh Solomon, wunnaumonuh David, waábu, kah ayeuuhkonittue cheketauau wussontimom.
13.7 Kah noh wuttit miyánumauon tohn8cheyeuunitche, wunnaumonuh Belial, kah menehkheáog wuhhogkauh, ayeuuhkonittue Rehoboamoh wunnaumonuh Solomon, Rehoboam peississit, kah n8chumweteáhont, kah n8nannum8 wuttapenonat.
13.8 Kah yeuyeu kuttenantamw8 wuttammehteauunat wutass8tamóonk Jehovah, ut wunnutcheganit wunnaumonuh David, kah kummuttaánumw8, kah k8wetomukumw8 golde Calvesog, neh Jeroboam ayeuompuh wutch kum-manitt8m8óog.
13.9 Sunnummatta kuppogkenomw8 wussephausuéneumoh Jehovah, wunnaumonuh Aaron, kah Levitsog, kah kussephausuewennu[à]heamw8 kuhhogkaóog, ne aséhettit wutohtimoneash ut ohkeit? newutche wuttinniin howan peyont, 8neetupanatamwaheonat wuhhogkuh, nashpe wushkoshim ox, kah nesausuk tahsuog ramsog: onk noh woh sephausuenu8 ut nag matta wamanitt8mogig?
13.10 Qut neenawun, Jehovah num-Manitt8mun, kah matta nutohquan[u]móun, kah sephausuenuog neg wowussumoncheg Jehovahoh neh wunnaumonuh Aaron, kah Levitsog usseog wutusseongan8.
13.11 Kah nag chikohsumauáog Jehovahoh nishnoh mohtomp[à]eu nishnoh wunnonkquaeu chikohsumóe sephausuongash, kah wetemungquok, kah wonk nahtitteáe petukqunnunk wunohtóog ut pahke tableut, kah golde wequananteganuhtug nashpe wul$lampsash, chikohsumunat nishnoh wunnonk8, newutche nanawehteómun ummeechumuhkausuáonk Jehovah num-Manitt8mun, qut kenaau kutohquanumau.
13.12 Kah kusseh, God k8wetomukqun, mugquomp, kah wussephausueneumoh, nashpe mishont8wáe monopuhpegquash, ayeuuhkonittue kenaau ummishont8wáe puhpequonat, woi wunnaumonuh Israel, ayeukonúhteogk Lord um-Manitt8moh k8sh8óog, newutche matta pish koniyeum8.
13.13 Qut Jeroboam adhôsuonk quinnuppeá[h] au ut uppusquan8óut, newaj nag negonuhk[a]uâhettit Judah, & adhausuonk uppushquan8óont.
13.14 Kah Judah ompámuhquait, kusseh ayeuwuttuonk anaquabit, kah uppusquanit; kah nag mauunnitteaog Jehovahoh, kah sephausuenúog puhpequaog.
13.15 Neit Judae wosketompaog mishont8waog: kah mashant8wáhettit wosketompaog Judah, n$niyeup, God togkomau Jeroboamoh, kah wame Israeloh, anaquabhettit Abijah, kah Judah.
13.16 Kah wunnaumonuh Israel wusseemoog wutch anaquabhettit Judah: kah God nah upponuh wunnutchegan8óut.
13.17 Kah Abijah kah ummissinninneumoh nah wunnushóuh nashpe mishe paguanittùonk: neit na wuttit nushóe penushóneau, napaña tahshit pasuk88e muttañonganogkussuog pepenauutcheg Israelle wosketompaog.
13.18 Yeu in wunnaumonuh Israel sohkauóneau, na ahquompak: kah wunnaumonuh Judah sohkóhsuoh, newutche pabuhtanumáog Jehovahoh, um-Manitt8m8uh 8sh8oh.
13.19 Kah Abijah n8swetahwau Jeroboamoh, kah wunnemanumauoh keitotanash, Bethel kah nish otanash, kah Jeshanah, kah nish otanash, kah Ephron, kah nish otanash.
13.20 Kah Jeroboam matta wonk nompenuhkésu, ut ukkesukodtumut Abijah, kah Jehovah wuttogkomuh, kah nupp8.
13.21 Kah Abijah nano menuhkesu, kah nabo yau8kauau, kah nesnehchag kenaumóniau kah nees8oh, kah nabo nequtta tahsuoh wuttaunoh.
13.22 Kah onkatogish wutusseongash Abijah, kah ummayash, kah wunnupwóaongash, nish wussukwhosuash, ut 8wohtamwáhuónat Iddo quoshodtumwáen.
14.1 NEit Abijah weesequom8mau 8shoh, kah upposekinóuh ut ukkeitotanat David, kah Asahoh wunnaumonuh, wunnompass8tamomukquoh: ut ukkesukodtumut, ohke chequnohteau piogque kodtumwae,
14.2 Kah Asa ussu ne wanegik, kah ne sampwagk ut wuskesukqut Jehovahoh um-Manitt8moh.
14.3 Newutche amaunau wut-altarumóuh penóe manittóog, kah qunuhqui ayeuongash, kah sohquetahwhau nunneukontunkoh, kah m8setahham kuppiyeuash.
14.4 Kah ann8nau Judahoh wunnatineahwhonat Jehovaoh um-Manitt8m8oh 8sh8oh, kah ussenat wuttinnaumatuonk, kah ann8team8onk.
14.5 Wonk amaunum wutch Judae keitotanahtu, qunuhqui ayeuongash, kah nunneukontunkoh: kah an8tamóonk nanowóhteau ut anaquabit.
14.6 Kah ayim pummeneutausue otanash ut Judah, newutche ohke anwôshshin, kah matta ayeuwuttéin yeush ut kodtum8ash, newutche Jehovah wutanwôhsum8wáheuh.
14.7 Newaj unnont Judahoh, ayimuttuh yeush otanash, kah nash quinnuppeneutauuttuh, kah qunuhqui wonkonôsuash, squontamash, kah barsash, ohke ash anaquabeog áohtagkup: newutche kenatinneawhómun kum-Manitt8mun, kenátinneawhóunnônup, kah kutanwohsumwáhikqun waéenu: neit wekitteáog kah wunniyeuog.
14.8 Kah Asa wutáyeuwehteómw8 neg ohtunkeg ogqunnegash kah qunnuhtukquash, wutch Judah, nishwudt pasuk8e muttannonganogkussuog, kah wutch Benjamin, neg kôunukeg ogqunegash, kah wadohtompéitcheg, neese pasuk8e kah shwosuk tahshinchage muttannonganogkussuog, wame yeug menuhkesuénuog.
14.9 Kah wutayeuuhkonittue sohwehtau Zerah wut$Ethiopian, nashpe muttannongane muttannonganogkussuog ayeuteáog, kah nishwudt pasuk88ash chariotsash, kah peyaog Mareshah.
14.10 Neit Asa ayeuwehkonittue s[ô]hwehtau, kah wunohto ayeuwuttuonk ut Zephathae 8nouhkoiyeuut, ut Mareshah.
14.11 Kah Asa mauunnitteauau Jehovaoh um-Manitt8moh, kah n8wau, Woi Jehovah peamesau teaguas kutanumaiinneanónut, asuh nashpe m8náog, asuh nashpe neg matta wâmenuhkésuo[n]ganegig: aninnumaiinnean woi Jehovah num-Manitt8mun, newutche kutanwôhsinn8wóunumun, kah ut k8wesuonganit nutayeukôunómun yeug mattaánukeg: woi Jehovah, ken num$Manitt8mun; howae wosketomp sohkunk8hkan.
14.12 Neit Jehovah togkomau Ethiopiansoh ut anaquabit Asa, kah anaquabhettit Judah, kah Ethiopiansog wussem8og.
14.13 Kah Asa, kah missinninnuog neg wetomoncheg, wunn8suttahwhouh en Gerar: kah Ethiopiansog, kepuhkonunk, kah matta wonk menuhkeséog, newutche nag ushkoméhheôog ut anaquabit Jehovah, kah ut anaquabenit wutáyeuwehteomuh, kah monchatauog m8cheke sequttahham8onk.
14.14 Kah nag togkodtamwog wame keitotanash waéenu Gerar, newutche qushaonk Jehovah nuhkuhkongquog: kah sequttahhamwontamwog wame keitotanash, newutche na$ut m8cheke sequttahhamóonk.
14.15 Kah wonk togkodtamwog puppinashimwe wetuómash, kah monchanáog shepsoh kah camelsoh m8cheke, kah qushkeog en Jerusalem.
15.1 KAh wunnashauanitt8moh God nuhkuhkauau Azariahoh wunnaumonuh Oded
15.2 Kah sohham wunnogskauónat Asahoh, kah wuttinuh, n8tiegk Asa, kah wame Judah, kah Benjamin, Jehovah k8wetomuk8, ash weetomog; kah noh natinneáhwhóog, noh woh naméheau wutche kenaau: qut nukkonóg, noh pish kutóhquanumukou.
15.3 Yeuyeu sepe, Israel matta sampwe um-Manitt8mu, kah wannekuhk8tomuhteáe sephausuenúmeu, kah matta wuttinnaumatuonganu.
15.4 Qut nag wadtamehpunahettit, quinnuppehettit en Jehovahut um-Manitt8moh Israel, kah natinnewháhettit, noh nah wunn[a]mhikquoh.
15.5 Kah nish ahquompagish wanne 8nohteaonganu noh sohhog, asuh noh petutteadt, qut mishe wuttammehpunnaonganúog wame ne wadohkitcheg ne wutohtimóneat.
15.6 Kah wutohtimóin ôshkommehtóhuk wutohtimóin, kah keitotan keitotan: newutche God 8taméhpunáheuh nashpe wame wuttaméhpunnaongash.
15.7 Newutche menuhkesek, kah kenutchegan8ash n8chumwahkitch: newutche kutanakausuonganu pish onkquatantamun.
15.8 Kah Asa n8tog yeush kutt8wongash, kah ukquoshodtumóonk Oded quoshodtumwáen wutt8antam, kah amaunau wame unkquanumwe nunneukontunkoh, wutch wame Judae ohkeit, kah Benjamin, kah wutch keitotanash nish neemunukish wutch Ephraime wadchuut, kah wushkeheau Jehovah wut-altarumoh, ne anaquohtag Jehovah up-porchum.
15.9 Kah miyanau wame Judahoh, kah Benjaminoh, kah penuwohteuh neh wetomukquehetticheh wutch Ephraim, kah wutch Manasseh, kah wutch Simeon: (newutche na 8ch 8weech8whin Israelut m8naoh, namohettit Jehovahoh um-Manitt8moh weetomuk)
15.10 Neit miyawéog ut Jerusalem, ut nash8unitcheh nepâuzsoh, nabo napanna tahshe kodtumwae ketass8tam8it Asa.
15.11 Kah nag sephamauáog Jehovaoh, ne kesukok, nawhutch sequttahham8onk ne paudtauahettit, nesausuk tahshe pasuk88og oxenog, kah nesausuk tahshe muttannonganogkussuog shepsog.
15.12 Kah wunn8wáog natinneawhonat Jehovah um-Manitt8m8oh 8sh8oh, nashpe mamusse wuttahh8óash, kah nashpe mamusse ukketeahogkôunuh.
15.13 Kah noh howan matta natinneáwhonk Jehovahoh um$Manitt8moh Israel, pish nushau, uttoh en peississit asuh masugkenit, uttoh en wosketomp asuh mittumwossis.
15.14 Kah nag chadchekeimaog Jehovahoh nashpe mishont8waonk, kah nashpe kussont8waonk, kah nashpe monopuhpequonash, kah nashpe Cornetsash.
15.15 Kah wame Judah wekontamwog ut chadchekeyeuwaonganit, newutche nag chadchekeyeuwaog nashpe mamusse wuttahhou, kah wunnatinneawhouh nashpe mamusse ukkodtantam8ongan8, kah noh nah wunnamhukquoh: kah Jehovah wutanwohsumwaheuh waeenu.
15.16 Kah wonk papaume Maacha, ohkasoh Asa ketass8t, wutontashuh wutch wussonksquauninneat, newutche nunneukontunkanehteau ut kuppahtu, kah Asa wuttummetahhamauoh wuttiñeukontunkoh, & wuttogwhuh, kah wutchikoss8h ut Kidrone sepuut.
15.17 Qut qunuhqui ayeuongash matta amaunum8unash wutch Israel: qut wuttah Asa pannuppeyeu8 nisohke pomantog.
15.18 Kah uppaudtauunash wekit God, nish 8shoh waneetupanatamwateunkupash, silver kah Gold kah auwohteaongash.
15.19 Kah matta wonk ayeuwuttuonganinno, nô pajeh nishwinchage kah napannah kohtass8tam8it Asa:
16.1 NIshwinchage kah nequtta kehtass8tam8it Asah Baasha Israelle ketass8t, ayeuuhkonittue kuhkuhquehtam Judah, kah ayim Ramah, yeu wutche, matta woh howan wussohham8unat, asuh petutteaonat Asa ketass8t ut Judah.
16.2 Neit Asa sohh8wuttau gold, kah nompakouunash wutch wekit Jehovah, kah wutch wekit ketass8t, kah wunnegonshhuon en Benhadadut Syriae ketass8t, noh wadohkit Damascus, n8wau.
16.3 Wunn8waonganu8 nashaue ut nen kah ken, neane ut nashaue ut n8sh kah k8sh: kusseh negonshhuam en kuhhogkat s[i]ver kah gold, monchish, pohquenush k8n8waongan8 Baashah Israelle ketass8t, onk woh nutamaehtunk.
16.4 Kah Benhadad n8tauau ketass8t Asa, kah ayeuuhkonittue ann8nau, en Israelle keitotanat wutayeuwuhteae ummugquompomoh kah togkodtamwog Jion, kah Dan, kah Abel$maim, kah wame 8wadchanumwe otanash Naphthali.
16.5 Kah niyeup, Baasha n8tog, ahque weekitteau ut Ramah, kah wutanakausuonk netahshinnu8.
16.6 Neit ketass8t Asa, nemunau wame Judahoh, kah nag uss8wuttauog qussukquanash Ramah, kah ne Timber, ne nashp[é] Baasha weekitteaop, kah ne wunnashpe wekukon Geba, kah Mizpah.
16.7 Kah na ahquompak Hanani naumwaen peyau Asa Judae ketass8tam8ut, kah wuttinuh, newutche kuppabahtanum Syriae keta[a]ss8t, kah matta kuppabahtanumóh Jehovah kum-Manitt8m, newaj wutáyeuwéhteomoh Syriae ke[t]ss8t; pohquohham wutch kenutcheganit.
16.8 Sunnummatta Ethiopiansog, kah Lubimsog missi wutayeuwehteongan8, weeche monatash chariotsash kah horsesoh na8mukqutcheh? qut newutche kuppabohtanumomp Jehovah, upponah ut kenutcheganit.
16.9 Newutche wuskesukquash Jehovah papannupushaash mamusse ohkeit, ummenuhkeeu weech8hamonat nah wuttahh8óash pannuppeyeu8gish nogque en wuhhogkat, yeu kuttit mattammagwe ussen, newutche, yeu wutch pish k8matompag8m.
16.10 Neit Asa musquanumau naumwaenuh kah ukkupshagkinuh, newutche ummishe musquanumuh, newutche yeu, kah Asa sunukohwau nawhutch missinninnuh ne nan ahquompag.
16.11 Kah kusséh wutusseongash Asa negonne kah maumachish, kusseh, wussukwhosuash, ut 8sukuhwhongan8out Judae, kah Israelle ketass8tamwog.
16.12 Kah Asa nishwinchage kah pasuk8gun tahshe kodtumwae ketass8tam8it, mahchinau ut wusseetut, nô pajeh ummahchinnáonk missiyeuit: qut onch ut wunn8chumwesuonganit matta natinneawhoou Jehovahoh, qut ponaskehtuaenuh.
16.13 Kah Asa weesequom8mau 8shoh, kah nupp8 yauunnehchage kah nahen nequt kodtumwae kohtass8tam8it.
16.14 Kah upposekinouh nehenwonche wenohkeit, ne ayimauont wuhhogkuh, ut wut8tanat David, kah wussepsumouh appinneat, ne nomwohtag wetemungquokish, kah eiyane spicash; quagquashwehtogish nashpe wunnetuhtauonk Apothecary: kah ummishe chikohsumwontamauouh.
17.1 KAh Jehosaphatoh wunnaumonuh wunnompass8tamomukquoh, kah ayeuuhkonittue menehkheau wuhhogkuh Israeloh.
17.2 Kah wunohto wadchanuaongash, ut wame pummeneutausue keitotanash ut Judah, kah ut Ephraime keitotanash, nish Asaoh 8shoh neemunuhpash.
17.3 Kah Jehovah wetômau Jehosophatoh, newutche pomushau negonne ummayash 8shoh Davidoh, kah matta natinneawhau Baalimoh.
17.4 Qut natinneawhau Lord um$Manitt8m8uh 8shoh, kah pomushauoh wutann8team8onganit, kah matta asuhkaue wutusseongash Israel.
17.5 Newaj Jehovah menehketeunk ketass8tamóonk ut wunnutcheganit, kah wame Judah mag8og wenauwetuonk kah quttianittuonk m8cheke.
17.6 Kah wuttah tahshinausu ut ummayut Jehovah: kah wonk amaunum qunuhqui ayeuongash, kah kuppiyeuash wutch Judah.
17.7 Wonk ut nashwe kodtumwae kohtass8tam8it, negont8au, wussontimausimoh, Benhailoh, kah Obadiahoh, kah Zechariahoh kah Nathaneeloh, kah Micajatoh, kuhk8tomuhkonat ut keitotanahtu Judah.
17.8 Kah nag weechayeumukquog Levitsoh, Shemajah, & Nathaniah, & Zebadiah, & Asahel, kah Shemiramoth, kah Jehonathan, kah Adonijah, kah Tobijah, kah Tob-Adonijah, Levitsog, kah nag weechayeumukquog Elishama, kah Jehoram sephausuenuog.
17.9 Kah kuhk8tomwehteaog ut Judah, kah weeche kenunnumwog wuttinnaumatue Jehovah b8k, kah pannupwushaog wame Judae keitotanash, kah kuhk8tomauaog missinninnuh.
17.10 Kah qushaonk Jehovah nuhkuhkom wame, wutohtimoine ketass8tam8ongash, nish weenohtagish Judah, newaj matta ayeuuhkonahetteg Jehosophatoh.
17.11 Wonk nawhutch Philistiansog pau[à]tauaog mag8ongash Jehosophatoh, kah ompweteae silver, kah Arabiansog uppaudtauouh floksog, nesausuk tahṣhe muttannonganog kussuog ramsog, kah nesausuk tahṣhe muttannonganog kussuog nomposhimwe goatsog.
17.12 Kah Jehoshaphat nano missugken m8cheke, kah ayim ut Judah wonkon8sinash, kah wadchanumwae otanash.
17.13 Kah missi wutusseongash ut Judae keitotanahtu, kah ayeuteaenuog, menuhkesuenuog ut Jerusalem.
17.14 Kah yeu wutteas8unneau, neaunak 8sh8oh week8oash ut Judah muttannongane mugquompuh, Adnah negonneyeu8, kah weechayeumuk menuhkesuenuh nishwudt pasuk8e muttannonganog kussuoh.
17.15 Kah asukunkqutcheh, Jehohanan mugquomp, kah weechayeumok neese pasuk8e kah shwosuk tahshinchage muttannonganog kussuoh.
17.16 Kah asuhkonk Amasiah wunnaumonuh Zichri, noh weekontamwe maguk wuhhogkuh en Jehovah$ut, kah weechayeumuk neese pasuk8e muttannonganogkussuoh menuhkesuenuog.
17.17 Kah wutch Benjaminit Eliada menuhkesuen, kah weechay[e]umuk, kenauwameenuh nashpe ahtompeh kah ogqunneganash, neese pasuk8e muttannonganog kussuoh.
17.18 Kah asuhkunk Jehosabadoh, kah weechayeumuk nequt pasuk8e & shwosuk tahshinchag muttannonganog kussuoh, pakodche quashweog wutch ayeuwuttuonk.
17.19 Yeu kenompamaog ketass8toh chabussinitcheh yeuh ketass8t pononcheh ut pummeneutausue otanashtu pannuppe wame Judah.
18.1 KAh Jehosaphat wenaneetuongash kah quttianittuonk ohtóu m8cheke, kah weetauadtue nongk8tuog Ahaboh.
18.2 Kah mahtshunk nawhutche kodtum8ash, w8msu en Ahabut en Samaria, kah wunnehtauoh m8cheke shepsoh kah oxenoh, kah wutch missinninnúh neh weechógqutcheh, kah wunnupwéshanuh 8weeche kuhkuhk8mukqunat en Ramoth-Gilead.
18.3 Kah Ahab Israelle ketass8t unnau Jehosaphat Judae ketass8toh, woh k8weecháeh en Ramoth-Gilead? kah wunnamp8hamauoh, nen netatupe ken, kah nummissinninnumog netatuppe kummissinninnúmog, kah k8weetomunnumun ut ayeuwuttinneat.
18.4 Kah Jehosaphat unnau Israelle ketass8toh, nat8tamwéhteash, k8wehquetumoush, wuttinn8wáonk Jehovah yeu kesukok.
18.5 Newaj Israelle ketass8t miyanau quoshodtumwaénuh yauut pasuk88oh wosketompuh, kah wuttinuh, sun woh nutaumun Ramoth-Gilead en ayeuwuttinneat, asuh sun nukkehchetuhhómu? kah nag n8waog, kuhkuhquish, newutche God pish upponamun ketass8t wunnutcheganit.
18.6 Qut Jehosaphat n8wau, sunnummatta yeu wutappein chippe ukquoshodtumwaéneumoh Jehovah, onk woh noh kenat8tomauóun?
18.7 Kah ketass8t unnau Jehosaphatoh, na onkatuk wosketomp, noh woh n[à]shpe nat8tomauogkut Jehovah: qut nussekeneau, newutche matta n8wáunne quoshodtumwanshik8, qut nagwutteáe machuk: ne nan Micajah wunnaumonuh Iimla: kah Jehosaphat n8wau, ketass8t ahque ne n8waj.
18.8 Kah Israelle ketass8t wehkomau pasuk8h wuttannohsuéneumoh, kah n8wau, teanuk nós8k Micajah wunnaumonuh Iimla.
18.9 Kah Israelle ketass8t, kah Jehosaphat Judae ketass8t appuog naneeswe ut wutappuongan8óut hogk8og ketass8tamwe hogk8ongash; kah appuog, chippe appuonganit ahhut petutteamuk Samarie squont, kah wame quoshodtumwaenúog, quoshodtumwog ut anaquabenit.
18.10 Neit Zedekiah wunnaumonuh Chenaanah, umm8ohshog quoshkonuhkauópuh, kah n8wau, yeu wussin Jehovah, nashpe yeug pish kukkonnukkéhtau Syria nô pajeh ummohtupaénaóont.
18.11 Kah wame quoshodtumwaenuog ne wuttin quoshodtumuneau, n8waog, kuhkuhquish en Ramoth-Gilead, kah wunniish: newutche Jehovah pish ummagun en wunnutcheganit ketass8t.
18.12 Kah ann8naen noh wehkomont Micajahoh, ukken8nuh wuttinuh, kusseh, ukkutt8ongan8oash quoshodtumwaénuog wunnegenash ut ketass8tamut, nashpe nequtt8wáonk: yowutche, k8wehquetumoush, kuttinn8wáonk netatuppeyeuitch, ukkutt8wongan8out, kah n8w[a]sh wanegik.
18.13 Kah Micaj[a]h n8wau, nean uppomantog Jehovah, uttoh num-Manitt8m an8adt ne nussin.
18.14 Kah paont ketass8tamut, ketass8t wuttinuh, Micajah, sun woh nutaumun en Ramoth-Gilead, ayeuwuttinneat, asuh woh nukkehchetahhun? kah n8wau, kuhkuhquish kah wunniish, kah nag pish magununk en kenutcheganit.
18.15 Kah ketass8t wuttinuh, toh woh kutteashish chadchekéeuwáhesh, matta teag kusséinadt qut ne wanumuhkuteyeuonk ut 8wesuonganit Jehovah?
18.16 Neit n8wau nunnau wame Israel naswáiyeuog ut wadchuuhkontu, onatuh shepsog neg matta wananaushepsomégig, kah Jehovah n8wau, yeug matta wussontimó[8]éog, qushkehettich nish$noh pasuk en wekit, wunohteáe.
18.17 (Kah Israelle ketass8t unnau Jehosophatoh, sunnummatta kuttinnonop, matta noh n8nequoshodtumwanshik8, qut machuk)
18.18 Wonk n8wau, newutche n8tash wuttinn8waonk Jehovah: nunnau Lord, appu wutappuonganit kah wame kesukque kenauwameonk nepóoh wuttinuhkôunit, kah ummenadcheanit.
18.19 Kah Jehovah n8wau, howan woh napweshanont Ahaboh Israelle ketass8toh, onk woh kuhkuhqueu, kah woh penushau, ut Ramoth$Gilead? kah pasuk ket8kau, n8wau, yeu enneu, onkatuk ket8kau, n8wau, naunneu.
18.20 Neit nashauonk sohham, kah neepau anaquabit Lord, kah n8wau, nen nupweshon, kah Jehovah wuttinuh, uttoh ut?
18.21 Kah n8wau, nussohham, kah nuppann8wáeu nashauonganu, ut wutt8n8wóut wame ukquoshodtumwaéneumoh, kah Jehovah n8wau, pish kenupshan, kah pish kussohkau: sohhash kah ne ussish.
18.22 Newutche yeuyeu, Jehovah ponau pann8wae nashauonguh wutt8n8out, yeuh kukquoshodtumwaéneumoh: kah Jehovah kutayeuuhkonittue matche ken8nuk.
18.23 Neit Zedechiah wunnaumonuh Chenaanah pas8tshau, kah togkomau Micajahoh ut wann8nauut, kah n8wau, toh nogque wutónás nogkussit wunnashauanitt8moh Jehovah, kukken8nukqunat:
18.24 Kah Micajah n8wau, kusseh, pish kenaumun ne kesukok, petutteaan keme chamberut puttogquean.
18.25 Neit Israelle ketass8t n8wau, nemunuk Micajah, quehch8on8k en Amonut nanánuáen keitotanat, kah en Joashut ketass8t wunnaumonuh:
18.26 Kah n8wagk yeu wussin ketass8t, yeuoh kuppishagkinok, kah assam8k unkquanumóe petukqunnunk, kah unkquanumóe nippe, nô pajeh n8nohteáe qushkenadt.
18.27 Kah Micajah n8wau, wunnamuhkut wunohteáe qushkean, neit Jehovah matta ket8kóou nashpe nen, kah n8wau, n8tiegk wame missinninnúog.
18.28 Neit Israelle ketass8t, kah Jehosaphat Judae ketass8t, kuhkuhqueog en Ramoth-Gilead.
18.29 Kah Israelle ketass8t, unnau Jehosaphatoh, nuppen8wauwóhós, kah nuttom ayeuwuttinneat, qut hogqush kuppetwoshqushaongash, neit Israelle ketass8t penuwauuhwhósu, kah au ayeuwuttuonganit.
18.30 Kah Syriae ketass8t ann8nop wut-chariotse ummugquompuh, neh weetomukqutcheh, n8wau, ayeuhkonuhteok papeississitcheg asuh matikenukeg, webe Israelle ketass8t.
18.31 Kah niyeup chariotse mugquompaog nauahettit Jehosaphatoh, n8waog, noh Israelle ketass8t, newaj wéenuhkauwáhettit wutáyeuwuttinneaóont, qut Jehosaphat mishont8wau, kah Lord wuttannumauoh, kah God neh wutamáeáheuh.
18.32 Newutch n$niyeup, chariotse mugquompaog, wahteauhettit noh matta Israelle ketass8t, qushkeog wutch wunn8swehtahwhonaóont.
18.33 Kah howae wosketomp nanwohtau, kah muswau Israelle ketass8toh ut nashaue adt wâadjishunk kenauwameonk, newaj unnont wutchariotse woksetompomoh, quinnupinish kenutcheg, onk woh kussohh8wuneh wutch ayeuhteáut, newutche nunn8chumwetáwhut.
18.34 Kah nano missi ayeuwuttuonk ne kesukok: qut Israelle ketass8t, chetanunau ut wutchariotumut, ayeukonittue Syriansoh nô pajeh wunnonk8ut: kah papaume wayont nupp8.
19.1 KAh Jehosaphat Judae ketass8t, wunohteáe qushkeu en wekit en Jerusalem.
19.2 Kah Jehu wunnaumonuh Hanani naumwaenin sohham wunnogskauónat, kah unnau ketass8toh Jehosaphatoh, sun woh kutanninnumau matcheseaen, kah sun woh k8womun neg sekeneauoncheg Lordoh: newutche musquanittuonk kenuhkukunk wutch anaquabit Lord.
19.3 Qut wanegugish kenamheunt, newutche kutamaunum kuppiyeuash wutch ohkeit, kah k8quagquashwunum kuttah kenatinneawhonat God.
19.4 Kah Jehosaphat ayeu Jerusalem, kah wonk sohham pañuppe missiñinnúhtu, wutch Beersheba, wehque Ephraime wadchuut, kah quehchuunau en Jehovahut um-Manitt8m8oh 8sh8oh.
19.5 Kah ponau wussittumwaénúh ohkeit, pannuppe wame pummeneutausue keitotanáhtu ut Judah, kukkeitotanáeu.
19.6 Kah unnau wussittumwaénùh, nunnukqussek toh aséog, newutche matta k8sittumwanshomw8 wosketomp, qut Jehovah, noh wetomukqueóg ut wussittum8onganit.
19.7 Newutche yeuyeu qusháonk Jehovah appehtunk8k, nunnukqussek, kah ussek, newutche na mo matcheseonganinno Jehovahut kum-Manitt8mun, asuh papenauánumóou howane, asuh mat neemunnum8 mag8onk.
19.8 Kah wonk, ut Jerusalem, Jehosaphat ponau nawhutch Levitsoh, kah nawhutch sephausuéninnúh, kah nawhutch kehche wut8shinneunk ut Israel, wutche 8sittumóonk Jehovah, kah chann8waongash, nag quashkehettit en Jerusalem.
19.9 Kah noh ummeechumuhkonuh wuttinuh, yeu pish kuppabuhtanumwe usseneau, ut qushaonganit Jehovah, kah nashpe pannuppée metah.
19.10 Kah ne teag peyaonukqueóg wutch kematt8óut neg wadohkitcheg u[h]keitotanaóont, nashaue wasqueheonganit, nashaue naumatuonganit kah ann8team8onganit, kuhk8waongash kah wussittum8ongash, nag pish kutamoóog matta uppaneussehtauónaóont Jehovah: kah newaj musquanittuonk nuhkuhkongqueog, kah kematt8óog: yeu ussek, kah matta pish kuppanneusseumw8.
19.11 Kah kusseh, Amariah negonne sephausuaen noh kenánawunukou, ut wame wuttinniyeuonganit Jehovah: kah Zebadiah wunnaumonuh Ishmael, nanaúnnuénin ut wekit Judah, wutche wame ketass8t wuttinniyeuognash; kah wonk Levitsog neg aninnohsuénuog ut anaquabeóg, wutt8anatamwe ussek, kah Jehovah wetomau wunneet8oh.
20.1 Kah n$nih yeu mahche n$nag, wunnaumonuh Moab, kah wunnaumonuh Ammon, kah nag weech ayeumukquog onkatogeh chabesitcheg Ammonitsoh, ayeuhkonôog Jehosophatoh.
20.2 Neit nawhutch peyaog anoncheg Jehosaphatoh, n8wáog, kutayeuuhkonittue peyaonuk mattaánukeg, wutch ongkoue kehtahhannit, wutuhshame Syria, kah kusseh, nag appuog Hazazon-Tamar ne Engedi.
20.3 Kah Jehosaphat wabesu, kah ponau wuhhog natinneawhónat Jehovah, kah wahteauwáhuau mat meetseonk papashpe wame Judah.
20.4 Kah Judah miyaéog, 8wehquetumauónaóont Jehovah wutannumunkqunanóont, wutch wame Judae keitotanahtu, nag peyaog wunnatinneawhonaóont Jehovah.
20.5 Kah Jehosaphat neepau ut Judae, kah Jerusaleme mukkinneonganit, ut wekit Jehovah, anaquohtag wuske chippinneutunk.
20.6 Kah n8wau, woi Jehovah um-Manitt8m8uh n8shunónog, sunnummatta ken God ut kesukqut? kah sunnummatta kenanawunnum8 wame wutass8tam8ongash pen8wohteaog? kah ut kenutcheganit menuhkesuonk kah missugkenuonk, newaj matta howan tapenum8k kutayeuuhkonittue keneepauwehtunkqunat.
20.7 Sunnummatta ken num-Manitt8mun, nph ama8hkauomp wadohkinitcheh yeu ohkeit wutch anaquabhettit kummissinninnumog Israel, jah kittinnumauónap 8skanneumuneuh Abraham ketomp, micheme.
20.8 Kah na wutaiinneau, kah na kuttit ayimunkquneau Sanctuarium wutche k8wesuonk, n8waog,
20.9 Machuk nuhkuhkongqueog, togkodteg, wussittumóonk, asuh eninneáonk, asuh mahshagquodt, neepauéóog anaquohtag yeu wetu, ut anaquabean, (newutche k8wesuonk ohteau yeu wetuómut) kah mauunnitteauunóg ut nutuhquanum8onganunónut, neit pish ken8tam, kah kutannunos.
20.10 Kah yeuyeu kusseh, wunnaumonuh Ammon, kah Moab, kah Seire wadchu, neh matta Israel ânánumóadcheh sohkok, sohhamwehettit wutch ohkeit Egypt, qut ukqushkehtauóuh, kah matta uppaguanóuh.
20.11 Kusseh, uttoh nuttinunkquottunkqunan, uppeyonaóont nussohwhokónukqunnanónut wutch kutohtóonganit, ne anumiéog nutohtauunnanónut.
20.12 Woi num-Manitt8mun sunnummatta woh k8sumóog? newutche matta n8menuhkesuonganeumun, ayeuuhkonittue yeug mattaánukeg, neg ayeuuhkonittue peyaonukqueagig, asuh matta n8wahteomun uttoh woh aséog, qut nuskesukqunnónash kuhkogkaeiyeu.
20.13 Kah wame Judah neepóog anaquabit Lord, nashpe ummukkiesum8uh kah ummittamwussúm8uh, kah wunneechan8uh.
20.14 Neit wunnashauanitt8moh Jehovah nuhkuhkunk Jahaziel, wunnaumonuh Zechariah, wunnaumonuh Benajah, wunnaumonuh Jehiel, wunnaumonuh Mattaniah, wul-Levit wutch wunnaumonat Asaph, ut nashaue mukkinneonganit.
20.15 Kah n8wau, n8tam8k wame Judah, kah wadohkeógish Jerusalem, kah ken ketass8t Jehosaphat, yeu kuttukqun Jehovah, wabesehteógk, asuh chepsúhteóg, newutche yeug mataánukeg, newutche ayeuwuttuonk matta kuttaiheyeu, qut Jehovah.
20.16 Saup ayeuhkonittue w8mséhtok, kusseh, nag kuhkuhqueog, kishke w8msuonganit Ziz, kah nag pish kummishkôôog wéhqshik sepueṣus, anaquohtag Jeruelle touohkomuk.
20.17 Ayeuteáteogk, 8nappek, neepo8k, kah naum8k 8wadchanuaonk Jehovah ut kuhhogkaóut, woi Judah kah Jerusalem, wabesehteogk, asuh chepsehteogk, saup nag ayeuuhkonittue sohwetók, newutche Jehovah k8wetomukou.
20.18 Kah Jehosaphat nauwánum uppuhkuk, wuskesuk en ohkekontu, kah wame Judah, kah wadohkitcheg Jerusalem, penusháog ut anaquabit Jehovah wowussumàog Jehovahoh.
20.19 Kah Levitsog wunnaumonuh Kohathitsog, kah wunnaumonuh Korhitsog, neepoog woweenomonat Jehovah um-Manitt8moh Israel, nashpe mishont8waonk, qunuhque.
20.20 Kah nag nompoae omohkéog, k[a]h sohhamwog en Tekoae touohkomukqut, kah ne en sohhamwehettit, Jehosophat neepau kah n8wau, n8tiek woi Judah, kah kenaau wadohkeogish Jerusalem, wunnamptog Lord kum-Manitt8mw8, neit woh kuttinne menehkhetteaneau: wunnamptok ukquoshodtumwaeneumoh, neit pish k8niimw8.
20.21 Kah keket8kauont missinninnuh, kehtimau ket8hamaenuh en Lordut, neg woh waeenodtukeg, wunneetupanatamwe wunneetuonk, nean sohhamohettit negonuhkauut ayeuhteáog, kah n8wonat, woweenomuk Jehovah newutche ummonanitteaonk michemohteau.
20.22 Kah n8che ket8hamahettit, kah woween[ô]muonat, Jehovah wunnashau adhósuoh ayeuuhkonittue wunnaumonuh Ammon, Moab, kah Seire wadchu, neg ayeuuhkontogig Judah, kah nag togkom[o]og.
20.23 Newutche wunnaumonuh Ammon, kah Moab, neg ayeuhkonittue neepauwehtauaog neh wadohkinitche wadchuut Seir, uppápaquanne nushonat, kah paguanonat, kah nag mahche paguanahettit wadohkinitche Seir, nag wame paguanittuog.
20.24 Kah Judah pas8sukamohettit touohkomukque askuhwheteae kommuk, moninneauáog mataánutcheh, kah kusseh nag nuppee muhtogkuk penushaog en ohkekontu, kah wanne howan uppohquohham8.
20.25 Kah Jehosophat kah ummissinninneumoh, paahettit wunneemunnumáoont, sequttahhamauaongánoash, nah wunnamehteauouh monatash wenauwetuongash kenugke nuppoe muhhogkuhtu, kah môgoadtue nompakouunash (nish amaunumauwahettiche wuhhogkauh) anue onk ne woh adtahshe monchadtauhettit: kah nishikkesukquae mukkinnumwog sequttahham8ongash, newutche monat.
20.26 Kah yauquinogkok, nag miyaeog ut Berachae 8nohkoiyeuut, newutche na wuttit wunnaumoneau Jehovahoh, newaj ne ayeuonk hettamuk Berachae 8nôuhkoi pajeh yeu kesukok.
20.27 Neit nag qushkeog nish$noh pasuk Judae & Jerusalem wosketomp, kah Jehoshaphat wunnegonuhkauuh wonk weekontamwe onat Jerusalem: newutche Jehovah 8wekontamwáheuh ut ummatwom8óut:
20.28 Kah nag peyaog Jerusalem nashpe psalterisash kah harps[à]sh, kah monopuhpeguanash, en wekit Jehovah.
20.29 Kah qushaonk God nuhkuhkau wame wutohtimóine ketass8tam8ongash, n8tamwehettit Jehovah ayeuuhkonau ummatwom8oh Israel.
20.30 Neit wutass8tamóonk Jehosaphat chequnohteau, newutche um-Manitt8moh anwôhsumwáhik waéenu.
20.31 Kah Jehoshaphat ketass8tam88 ut Judah: noh nishwinchage kah napanna tahshe kodtumwohkom n8che ketass8tam8it, kah nesnehchage kah napanna tahshe kodtumwae ut Jerusalem, kah ohkasoh ussowesu Azubah, wuttaunoh Shilhi.
20.32 Kah pomushau ummayit Asa 8shoh, kah matta wunnukkodtum8un; usseup ne sampwagk ut anaquabit Jehovah.
20.33 Qut qunuhqui ayeuongash matta amaunum8unash: newutche missiñinnúog asquam quoshwehtamóog wuttahh8óash, en um-Manitt8m8óut 8sh8óuh.
20.34 Kah onkatogish wutusseongash Jehoshaphat, negonne kah maumachish, kusseh wussukwhósuash ut 8sukuhwhonganit Jehu, wunnaumonuh Hanani, noh mâsohwhut ut 8sukuhwhongan8úut, ISraelle ketass8tamwog.
20.35 Kah mahche yeu n$nag, Jehosophat Judae ketass8t, weech8hamau Ahaziahoh Israelle ketass8t, noh ahche macheseit.
20.36 Kah 8weech8humuh ayimunat keiht8nogquash ônat Tarshish, kah ayimwog keiht8nogquash ut Ezion$Geber.
20.37 Neit Eliezer wunnaumonuh Dodavah wutch Mareshah, ayeuuhkonittue quoshodtumomau Jehoshaphatoh, n8wau, newutche k8weech8hum Ahaziah, Jehovah pohquenum kutanakausuongash, kah keit8nogquash pokshaash, newaj n8nanumwéhettit onat Tarshish.
21.1 NEit Jehoshaphat weesequom8mau 8shoh kah posekinau weeche 8sh ut ukkeitotanat David: kah Jehoramoh wunnaumonuh wunnompass8tamomukquoh.
21.2 Kah wematoh wunnaumonuh Jehoshaphat, Azariah, kah Jehiel, kah Zechariah, kah Azáriah, kah Michael, kah Shephatiah, wame yeuh wunnaumonuh Jehosophat, Israelle ketass8t.
21.3 Kah 8sh8uh aninnumunkquog mishe silvere kah Golde mag8ongash, kah mâgoadtikish, nashpe pummeneutausue keitotanash ut Judah: qut ass8tamóonk aninnumauau Jehoramoh, newutche mohtamétu.
21.4 Kah Jehoram waábit ut wutass8tam8onganit 8shoh, menehkheau wuhhogkuh, kah nushau wame wematuh nashpe togkodteg kah wonk nawhutche Israelle sontimóog,
21.5 Jehoram nishwinchage k[u]h neeswe kodtumwohkom n8che ketass8tam8it, kah shwosuk tahshe kodtumwae ketass8tam88 ut Jerusalem.
21.6 Kah pomushau ummayeuout Israelle ketass8tamwog onatuh wek8 Ahab, newutche ummittamwussu wuttaunoh Ahab, kah ussu ne machuk ut anaquabit Jehovah.
21.7 Qut Jehovah matta paguodtoou wek David, newu[t]che wunn8waonk ne ayimauomp Davidoh, kah neane quoshomomp, wuttinnumauonat, wequananteg, kah wunnaumonuh micheme.
21.8 Ut ukkesukodtumut Edomitsog amaéog wutch agwe wunnutcheganit Judah: kah ketass8tamuhkonaog wuhhogkauh.
21.9 Neit Jehoram sohham wutch wussontimosumuh, kah wame wutchariotsumash, kah neepau nukonaeu, kah togkomau Edomitsoh neh weenuhkunkqutcheh, kah chariotse Mugquompaog.
21.10 Nemehkuh Edomitsog amaeog wutch agwe wunnutcheganit Judah pajeh yeu kesukok, nenan wonk ahquompak Libnah amaeu wutch agwe wunn[u]tcheganit, newutche ohquanumau 8shoh um-Manitt8moh.
21.11 Nano, ayim qunuhqui ayeuongash ut Judae wadchuuhkontu, kah nanwun8dsuasuaheau wadohkinitcheh Jerusalem, kah chetimau Judahoh.
21.12 Kah na wuttit peyaonukqun wussukwhonk wutch Elijah quoshodumwaen, n8wom8, yeu wussin Jehovah um-Manitt8moh David k8sh, newutche matta kuppomshoh ut ummayit Jehoshaphat k8sh, asuh matta en ummayut Asa Judae ketass8t.
21.13 Qut kuppomusham ummayeuout Israelle ketass8tamwog kah Judah, kah wadohkitcheg Jerusalem, kenanwun8dsquaáusuaheóog, netatupe nanwun8dsquaausuongash wek Ahab, kah wonk kenush kematog wutch k8sh wekit, neg aneúkunkqueaneg.
21.14 Kusseh, nashpe mishe togkodtuonk, Jehovah pish togkomau kummissinninneumoh, kah keneechanog, kah kummittamwussog kah wame kummaumachiyeumash.
21.15 Kah ken pish kummishe mahchinam, nashpe taninneáonk menugkussit, nô pajeh kenogkus penushont wutche mahchináonk asekesukokish,
21.16 Nano, Jehovah ayeuuhkonittue wogkouinau wunnashauongan8ooh Philistiansog Jehoramoh, kah Arabiansog kishke Ethiopiansog.
21.17 Kah nag kuhkuhqueog en Judah kah uppohkuppúnauúnau, kah amáunumwog maumachiyeuash nish nampteomukish ut ketass8t wekit, kah wonk wunnaumonuh kah ummittamwussoh: newaj matta pasuk8 wunnaumonuh ushqunumauau webe Jehoahaz ummuttasonsuh.
21.18 Kah mahche wame yeu n$nag Jehovah wuttogkomuh ut wunnogkussit nashpe matta na neetskeseumuk mahchinaonk.
21.19 Kah n$niyeup, chekeyeu8k, mahche neese kodtum8uk, wunnogkus penusheau nashpe ummahchinaonk: neit nupp8 nashpe mishe mahchinaongash kah ummissinninneumoh matta wutchikkusumwanshik8oh, neane wutchikohsum8ongash 8sh8oh.
21.20 Nishwinchage kah neese kodtumwohkom n8che ketass8tam8mit, kah ketass8tam88 ut Jerusalem shwosuk tahshe kodtumwae, kah amaeu wanne kodtanum[ó]ont: qut upposekinouh ut ukkeitotanat David qut matta 8weenohkeóonk ketass8tamwog.
22.1 KAh wadohkitcheg Jerusalem, Ahaziah ummuttasonsoh wunnompe ketass8tamuhkonauh: newutche kenauwameénuog neg weeche peyomoncheg Arabiansoh en tuppuksinn8wonganit nushaog wame mohtomeginitcheh, neit Ahaziah wunnaumonuh Jehoram Judae ketass8t ketass8tam88.
22.2 Ahazia yauunchage kah neese kodtumwohkom, n8che ketass8tam8it, kah neese kodtumwae ketass8tam88 ut Jerusalem, kah ohkasoh ussowesuoh Athaliah wuttaunoh Omri.
22.3 Noh wonk pomushau ummayit wek Ahab: newutche ohkasoh neh ukken8nuaeneumoh, matchesenat.
22.4 Newaj matcheseit ut anaquabit Jehovah netatuppé wek Ahab: newutche nah ukken8nuaeneumoh, mahche nupinit 8shoh, en wunnuppoonganit.
22.5 Kah wonk noh n8swuhkom nag ukken8s8waongan8, kah weechau Jehoramoh wunnaumonuh Ahab, Israelle ketass8t ayeuuhkononat Hazael Syriae ketass8t, ut Ramoth$Gilead, kah Syriansog togkomaog Joramoh.
22.6 Kah qushkeu netskeheonat ut Jezreel, newutche nish ain n8chumwetahwutche ut Ramah ayeuuhkonont Hazaeloh Syriae ketass8toh, kah Azariah wunnaumonuh Jehoram, Judae ketass8t, w8msu nauonat Jehoram wunnaumonuh Ahab ut Jezreel, newutche mahchinau.
22.7 Kah wuttinineaonk Ahaziah wutch ayeu8 Godut, nashpe uppeyaononat Joramoh, newutche paont, ayeuuhkonittue Jehuoh wunnaumonuh Nimshi weeche sohham8mau Jehoramoh, noh Jehovah sussequnop tummethamunat wek Ahab.
22.8 Kah nniyeup, Jehu asit wussittumóonk ut wekit Ahab, kah namheont Judae sontimoh, kah wunnaumonauh wematoh Ahaziah, neg wadtiñinneumuhkauoncheg Ahazioh.
22.9 Kah natinnewhau Ahaziahoh, kah wuttohqunouh (Newutche puttogqueu ut Samaria) kah uppaudtauonauh Jehuoh, kah nushahettit upposekinouh n8waog, newutche yeuh wunnaumonuh Jehosophat noh natinneawhont Jehovahoh nashpe mámusse metah, neit wek Ahaziah matta umménuhkesuonganu ashpumme ohtauunat ass8tamóonk.
22.10 Qut Athaliah ohkasoh Ahaziah, nag* wunnaumoniuh nupp8i neepau,
22.11 Qut Jehoshabeath wuttaunoh ketass8t nemunau Joashoh wunnaumonuh Ahaziah, kah komm8tinuh wutch kenugke wunnaumonat ketass8t neg nashomukeg, kah upponuh, kah neh nanukkehikqutcheh, appinneáe chamberut, nemehkuh Jehoshabeath wuttaunoh ketass8t Jehoram, ummittamwussoh Jehojada sephausuwaen (newutche neh weetompasu Ahaziah) wutattashuh wutch Athaliahut, newaj matta nushunk.
22.12 Kah nah 8wetomuh attahshau ut God wekit nequtta tahshe kodtumwáe, kah Athaliah keichesonksquoou ut ohkeit.
23.1 KAh nesausuk adtahshe kodtum8k, Jehojada menehkheau wuhhogkuh, kah neumunau pasuk8e mugquompuh, Azariah wunnaumonuh Jeroham, Ishmael wunnaumonuh Jehohanan, kah Azariah wunnaumonuh Obed, kah Maasiah wunnaumonuh Adajah, kah Elishaphat wunnaumonuh Zichri, 8n8wonáuh.
23.2 Kah papaumshaog Judah, kah miyanáog Levitsoh wutch wame wut8tanaôont Judah, kah kehche wut8shinneunk ut Israel, kah nag peyaog Jerusalem.
23.3 Kah wame mukkinnéonk wunn8wáog ketass8toh ut wekit God, kah nah wuttinuh, kusseh, ketass8t wunnaumonuh pish ketass8tam88, nean8wop Jehovah papaume wunnaumonuh David.
23.4 Yeu woh kutusseneau, kenaau nashwe chippeógish petutteaog ut Sabath$dayut, sephausuénuog, kah Levitsog, nanausquontamagk.
23.5 Kah nashwe chippissitcheg appek ketass8t wekit, kah nashwe chippissitcheg ut quenohtage squont, kah wame missinninnuog appehettich chippinnutonganehtu wekit Jehovah.
23.6 Qut howan peyunkitch wekit Jehovah, webe sephausuénuog, kah neg Levitsog wadtinninneumuhkausitcheg, nag pish petutteaog newutche[,] nag wunneetupanatamweyeu8og: uqt wame missinninnúog nanawehteauhettich wutuskuhwheteaonk Jehovah.
23.7 Kah Levitsog pish wéenuhkauwaog ketass8toh nish$noh wosketomp wutauwohteaonk wunnutcheganit, kah howan onkatuk petutteadt wetuómut, pish nushau: qut kenaau wetom8k ketass8t petutteadt, kah sohhog.
23.8 Neit Levitsog kah wame Judah usseog neaunak wame ne Jehojada sephausuen ann8teamwit: kah nag neemunáog nishnoh pasuk, 8wosketomp8moh, neg woh petutteacheg Sabath$dayeu, keeche nag woh sohhogig Sabath$dayeu, newutche Jehojada sephausuen, matta moncheahtóou wunohtóongash.
23.9 Wonk Jehojada sephausuen aninnumauau pasuk8e mugquompuh, qunuhtugquash kah buklersash kah ogqunegash, nish wadtiehépash ketass8t David, nish ohtagish wekit God.
23.10 Kah wunnashau wame missinninnúh (nishnoh pasuk wutauwohteaonk ut wunnutcheganit) wutch muttinuhkôuneiyeue templeut, wehque menadcheunniyeue templeut, kishke altarut kah templeut, kishke ketass8tamwut waéenu.
23.11 Neit sohh8wunáog ketass8t wunnaumonáuh, kah upponamauóuh chetukquab, kah wauwáonk, kah ukketass8tamuhkonuh: kah Jehojada kah wunnaumonuh sussequnóuh, kah n8wáog, Ketass8t pomontaj.
23.12 Kah Athaliah n8tog 8wadtàuatonkqussuongan8 missinninnúog, quagquehettit waweeuomáhettit ketass8tamwoh, noh peyaonau missinninnúh ut wekit Jehovah.
23.13 Kah natawompu kah kusseh, ketass8t neepau kishke wunneepattunkquonganit, ahhut petutteamuk, kah sontimóog, kah monopuhpegquaénuog kishke ketass8tut, kah wame missinninnúog ne ohkeit muskouanatamwog, kah monopuhpequáog: wonk kodt8homoncheg, nashpe wunónt8wae auwohteaongash, kah neg kohk8tomauutcheg wowénomae ketahom[á]onk: neit Athaliah nehnegukom wuthogk8unash, kah n8wau, wunnombeukohteaonk wunnombeukohteaonk.
23.14 Neit Jehojada sephausuen, sohh8wunau pasuk8e mugquompuh, neg nanawunnumwáitcheg: chippan8oh, kah nah wuttinuh, sohh8wunok wutch ussukkompóonganit, kah howan asukauont nushonch nashpe togkodteg newutche sephausuen anwop ahque nush8k ut wekit Jehovah.
23.15 Neit wuttohqunóuh, kah paont ahhut petutteamuk horsese squont, kishke ketass8t wekit na wuttit nushoneau.
23.16 Kah Jehojada 8n8wonáuh nashaue nagum, kah nashawe wame missinninnúog, kah nashaue ketass8tamut, nag woh Jehovah 8missinninneumuneat.
23.17 Kah wame missinninnúog auog wekit Baal, kah wussóquttahhamuneau, kah soquttahhamauouh wut-altarumash, kah wuttinneukontunkoh, kah nusháog Mattanoh wussephausuéneumoh Baal, ut anaquohtag altarash.
23.18 Wonk Jehojada kehtimau aninnohsuénúh ut wekit Jehov[à]h, nashpe wunnutchegan8óut sephausuénuog kah Levitsog, neh David kéhtimoncheh ut wekit Lord, sephamauónat chikohtae mag8ongash en Lordut, neansukwhosik ut wuttinnaumatuonganit Moses, nashpe wekontamóonk kah keta8hamáonk, nashpe wunnutcheganit David.
23.19 Kah noh ponau nanausquontaménúh, ut squontamehtu wekit Jehovah; wanne howan noh nishqueneunkqussit ne teag nashpe woh petutteaou.
23.20 Kah neemunau nequt pasuk8e mugquompuh, kah kehtauáog, kah nanawunnuénuog ut missinninnúut, kah wame missinninnuog ut ohkeit, kah nag womuss[uu]naog ketass8toh wutch wekit Jehovah, kah pannupwush[à]og qunuhqui squontamut en ketass8t wekit, kah ponáog ketass8toh ketass8tamwáe appuonganit.
23.21 Kah wame missinninnúog ne ohkeit wekontamog, kah keitotan chequnohteau, mahche nushahettit Athaliahoh nashpe togkodteg.
24.1 IOash nesausuk tahshe kodtumwohkom n8che ketass8tam8it, kah yauunchage kodtumwáe ketass8tam88 ut Jerusalem: wonk ohkasoh ussowesu Zibiah wutch Beersheba.
24.2 Kah Joash usseu ne sampwag ut anaquabit Jehovah, nisohkepomontog Jehojada sephausuenin.
24.3 Kah Jehojada wunnees8kauáheuh, kah wunnaumonieu, kah wuttauneu.
24.4 Kah n$niyeup mahche yeu n$nag, Joash unnantam onchteauunat wek Jehovah.
24.5 Kah miyanau sephausu[é]núh kah Levitsoh, kah nah wuttinuh, sohham8k en Judae keitotanahtu, kah pummunum8k wutch wame Israelut, teaguash onchteauunat wek kum-Manitt8mw8 wutch kogkodtumwáe kah naum8k kukkenuppe ussenaóont, qut Levitsog matta ukkenuppe usseneau.
24.6 Kah ketass8t wehkomau Jehojadahoh kahcheyeuunitcheh, kah wuttinuh, tohwutch matta wehquetumauóadt Levitsog, petakodtauunat uppummenum8ongan8ash wutch Judah, kah wutch Jerusalem, nean8wadt Moses[,] wuttinneumoh Jehovah: kah wutch Israelle mukkinneonganit, wutche wauwáe tabernakle?
24.7 Newutche wunnaumonuh Athaliah noh matcheetowae mittumwossis, nag soquetahhamwog wek God, kah wonk wame waneetupanatamwahteómukish wekit Jehovah, nash wuttinnumauáoash Baalim.
24.8 Kah ketass8t ann8teamit, ayimwog chest, kah poquodchit upponamuneau, ut squontamut Jehovah wekit.
24.9 Kah wahteauwáhuwaog pannuppe Judah kah Jerusalem, paudtauunat pumminnum8onk Lordut, ne Moses wuttinneumoh God anann8homp Israeloh ut touohkomukqut.
24.10 Kah wame sontimóog, kah wame missinninnúog, wekontamwog kah petukodtóog, kah uppetuhkoneau chestut nô pajeh ummahche ussenaóont.
24.11 Kah n$niyeup, na ahquompak chest pas8it ketass8t wutannohsuonganit, nashpe wunnutchegan8óut Levitsog, kah nag namohettit monatash teaguash, ketass8t wus-Scribumoh, kah kehche sephausuen wutannohsuéneumoh, peyaog, kah sequnáog chestoh, kah wunnunnumunáoash, kah wonk wutuss8wuttauuneau en wutayeuonganit, yeu wutusseneau asekesukokish, kah m8cheke pumminnumwog teaguash.
24.12 Kah ketass8t, kah Jehojada, wuttinnumauóneau wuttinneume anakausuonk wekit Jehovah, kah ann8náog masonsoh, kah carpentersoh onchteauunat Jehovah wek: kah wame neg anakausuetunkig missehchuog kah brasse, onchteauunat wek Jehovah.
24.13 Neit anakausuitcheg anakausuog, kah anakausuonk wunnehteauun nashpe nag; kah wunnehteauog wek God, kah ummenuhkehtineau.
24.14 Kah kesteauhettit, nag paudtóog teaguash nish asqsheunkish, ut anaquabhettit ketass8t, kah Jehojada, ne wunnashpe ayimuneau wishquash wutch wekit Jehovah, wuttinneumuhkausue auwohteaongash, kah mag8e auwohteaongash, kah kenamóog, kah golde kah silvere auwohteaongash, kah nag mag8og chikohtae mag8ongash ut wekit Jehovah nagwutteáeu, nisahkepomontog Jehojada.
24.15 Qut Jehojada nano kechisu8, kah numwohteau kesukodtumash napuk; nequt pasuk8, kah nishwinchage kodtumwohkom ne nápuk.
24.16 Kah upposekinóuh ukkeitotanat David, ut kenugke ketass8tamwéhtu, newutche wunnesu ut Israel, na neeswe en nogque Godut, kah nogque en wekit.
24.17 Kah mahche nupuk Jehojada, Judae sontimóog peyaog, kah wonkumáog ketass8tamwoh, neit ketass8t nah ukkehkitauoh.
24.18 Kah nag nukkodtumwog wek Jehovah 8sh8oh um-Manitt8m8uh, kah nag wuttinneumuhkontamwog kuppahtuash kah nunneukontunkoh: kah musquanittam8onk nuhkuhkonk Judah, kah Jerusalem, newutche yeu ummatcheseongan8.
24.19 Qut onch na wuttin ann8non quoshoadumwaénuh, wonk nah uppas8wónaóont Jehovahut: kah wutayeuuhkonittue 8wauwonáuh: qut matta kukkeitamóog.
24.20 Kah wunnashauanitt8moh God, nuhkuhkau Zachariahoh, wunnaumonuh Jehojada sephausuen, noh ánunkompau8mont missinninnúh, kah wuttinuh, yeu wussin God, tohwaj pannesehtamóg wutann8team8ongash Jehovah, newaj matta wunniyeóg? newutche kenukonomw8 Jehovah noh wonk kenukonukou.
24.21 Kah 8nombeukonóuh, kah ukqussukquantahwhouh, an8teamwit ketass8t ut chippinneutonganit wekit Jehovah.
24.22 Yeu in Joash matta mehquontam8 womoausuonk, ne Jehojadahoh 8shoh anhukquneup, qut wunnehtauuh wunnaumonuh: kah nappuk, n8wau, Jehovah mononeaj, kah wutchimmuaj.
24.23 Kah n$niyeup, adt mahtshunkkodtum8 Syriae chippan8onk ukkuhkuhquehtunkoh: kah peyaog Judah, kah Jerusalem, kah nushauog wame wussontimom8uh missinninnúog, wutche kenugke missinninnúut, kah negonshhuau Damaskuse ketass8t wame sequttahham8ongan8oash.
24.24 Newutche Syrianse ayeuhteaog, oggushisháog, kah Jehovah mag8 mishe ayeuteuh en wunnutchegan8óut, newutche ahquanumáog Jehovah 8sh8oh um-Manitt8m8uh: neit unneheáog Joashoh wussittumóonk.
24.25 Kah nogkonáhettit (newutche wunnukonóuh ut mishe mahchinaonganehtu) nehenwonche wuttinneumoh wunnombeukonuk, wutche 8sqheonk wunnaumonuh Jehojada sephausuen, kah wunnushóuh ut wutapinneat, kah nupp8: kah upposekinóuh wutotanat David, qut matta nah upposekinóuh ut ketass8tamwe weenohkit.
24.26 Kah yeug nag wanambeukonácheg, Zabad wunnaumonuh Shimeath, wut-Amonitesse, kah Jehozabad wunnaumonuh Shimrith um-Moabitesse.
24.27 Kah papaume wunnaumonuh, kah mógagish wéanash nish upponamauonáoash; kah onchteóonk wek God, kusséh nash wussukwhosuash, ut wutaunchem8kae b8k8wóut ketass8tamwog: kah Amaziahoh wunnaumonuh wunnompass8tamómukquoh.
25.1 AMaziah nesnehchage kah napanna tahshe kodtomwohkom n8che ketass8tam8it, kah ketass8tam88 ut Jerusalem, nesnehchage kah pask8gun kodtumwae, kah ohkassoh ussowesuoh Jehoadan, wutch Jerusalem.
25.2 Kah ussu ne sampwag ut anaquabit Jehovah, qut matta nashpe pannuppée metah.
25.3 Kah n$niyeup, wutass8tam8onk manuhkag, nushau wuttinneumoh neg nashompanneg 8shoh ketass8t.
25.4 Qut matta nushóou wunneechan8oh neansukwhosik ut naumatue up-b8kumut Moses, uttoh adt Jehovah ann8teamwop, n8wop, wut8shineunk matta pish nupp8og wutche wunneechan8oh, asuh matta pish mukkiog nupp8og wutch 8sh8óuh: qut nish$noh pasuk pish nupp8 wutch nehenwonche ummatcheseonk.
25.5 Kah wonk Amaziah miyanau Judahoh, kah wutáyeuoh muttannongane mugquompuh, kah pasuk8e mugquompuh, neaunak 8sh8oh wek8óash pannuppe wame Judah kah Benjamin: kah nah wutogkemuh wutch wunnesnechage kodtumwohkomununeat kah paámeu, kah nah wunnamheuh, nishwudt pasuk8e muttannonganogkussuoh pepenauutcheg, sohhamunat en ayeuwuttinneat, neg nohtónukeg qunuhtug kah ogqunneg.
25.6 Kah wonk onkquttauau nequt pasuk8e muttannonganog kussuoh menuhkesuenúog wutch Israel, wutche nequt pasuk8e silvere talentsash.
25.7 Qut Manittowompuh peyaonuh, n8wau, woi ketass8t, Israelle kenauwameonk ahque weechógqush: newutche Jehovah matta weetomau Israeloh, wame wunneechanoh Ephraim.
25.8 Qut kod weetaan ussish, menuhkesish wutch ayeuwuttineat: God pish kukkepshahuk anaquabhettit matwáog: newutch God ummenuhkesuonganuen wutanóhsineat, kah ukkepuhkausuonat.
25.9 Kah Amaziah unnau Manittowompuh, qut toh pish nuttinteo nequt pasuk8e talentsu8, ne anumauóg Israelle kenauwameonk? kah Manittowomp namp8ham, Jehovah tapenum kutánue yeu tahshe aninnumukqunat.
25.10 Neit Amaziah nah wutchippinuh, ne kenauwameonk páuhonukqunat wutch Ephraimut, wonk ummonchenaóut: newaj ummusquanittam8ongan8 ayeuuhkonittue mishe nashquneau Judah, kah nag qushqueog nashpe mishe musquanittam8onk.
25.11 Kah Amaziah menehkheau wuhhogkuh, kah sohwhe sagkompagunau ummissinninneumoh, kah au salte 8nokoiyeuut kah togtannonganogkussuog.
25.12 Kah piogque muttannonganogkussuoh keteáe tohqunau, kah wunnaumonuh Judah ummissináe monchanóuh, kah uppas8óuh kodtompskôag: kah wunn8kuhkonut wutch woskeche-pisk, newaj wame sokqsinhettit.
25.13 Qut chippan8wongane matwàoh neh Amaziah quoshkeáheoncheh, matta 8weechógk8unat en ayeuwuttinneat, nag quentamwog Judae keitotanash, wutch Samaria wéhque Beth-horon, kah togkomáog nishwudt muttannonganogkussuoh, kah amaunumwog m8cheke sequttahhamóonk.
25.14 Kah n$niyeup Amaziah mahche 8k uppaguanonat Edomitsoh pas8au um-manitt8m8uh wunnaumonuh Seir, kah upponuh 8manitt8muneuh, kah nah wunnauwaéhtauoh, kah wutchikossumau wetemungquok.
25.15 Newaj ummusquantamóonk Jehovah nashqunaeitunkqut Amaziah: kah noh wuttin ann8non quoshodtumwaenúh, neh ánukqutcheh, toh wutch natinnewhadt ummanitt8m8oh missinninnúog, neg matta pohquohwhunukig ummissinninneumoh wutch kenutcheganit?
25.16 Kah n$niyeup, keket8hkauont, wuttinuh, sun ken pasuk ketass8t ukken8nuwaéneumoh? netohshúash, tohwutch woh togkomunumuk, neit quoshodtumwaen, ne wutteashuon, kah n8wau, n8wahteoh God pakodtantam kuttoúskkoméhtóhukqunat, newutche yeu kutussen, kah matta kukkéihketám8h nukken8suaonk.
25.17 Neit Amaziah Judae ketass8t, nemunum ken8nittuonk, kah ann8team8 en Joashut, wunnaumonuh Jehoahaz wunnaumonuh Jehu, Israelle ketass8t, n8wau, peyaush, natitteuh.
25.18 Kah Joash Israelle ketass8t ann8team8 en Amaziahut Judae ketass8t, n8wau, kôgkôunogkohquohhou, ne ut Lebanon, ann8team8 en Cedarut ne ut Lebanon, n8wau, nunnaumon ummittamwositch kuttaunoh; kah na pomushon touohkomukque puppinushim, ut Lebanon, kah taskuhkauau, kôgkôunogkohquohhouoh.
25.19 Kussim, kusseh, nuttogkom Edomitsog, kah kuttah kutashinuk woweenoónat: yeuyeu apsh kekit, tohwutch woh weogkekeadt, wutch k8woskhitteáonk, woh kuppenushonat, ken kah Judah weeche ken?
25.20 Qut Amaziah matta n8tam8, newutche 8m88 Godut, nah woh uppononat ut wunnutcheganit, newutche natinneahwhaog Edome manitt8h.
25.21 Neit Joash Israelle ketass8t kuhkuhqueu, kah naettúog ut wuskesuk8óut, nagum kah Amaziah Judae ketass8t, en Bethshemesh ne wadchiik Judah.
25.22 Kah Judah togkomau ut anaquabit Israel, kah uspuhh8waog nish$noh pasuk en wekit.
25.23 Kah Joash Israelle ketass8t, tohqunau Amaziahoh Judae ketass8t, wunnaumonuh Joash, wunnaumonuh Joahaz, ut Bethshemesh, kah uppas8oh Jerusalem, kah touwutchathamwog Jerusaleme pum̃eneutunk, wutch Ephraime squontamut, en p8chekehégane squontamut, yaue pasuk8e ishquonogkodtash.
25.24 Kah wame gold kah silver, kah wame wishquash, nish nampteomukish ut wekit God, wadchanukish Obed-Edom; kah nompak8unash ketass8t wekit, kah kônohtohsimukeg wonk, kah qushkeu en Samaria
25.25 Kah Amaziah wunnaumonuh Joash Judae ketass8t, noh asukoue pomontam, mahche nupuk Joash, wunnaumonuh Jehoahaz Israelle ketass8t, nabo napanna tahshe kodtumwae.
25.26 Kah onkatogish wutusseongash Amaziah negonne kah maumachish, sunnummatta wussukwhosinash ut up-b8kum8óut Israelle, kah Judae ketass8tamwog.
25.27 Kah mahche Amaziah qushkeit wutch asuhkauónat Lord, 8nambeukonóuh ut Jerusalem, kah uspuhh8au Lachish; qut ann8team8og Lachish asuhkaue, kah na wuttit nushoneau.
25.28 Kah uppas8ó ut woskeche horsesut, kah upposekinóuh kenugke 8shut ut Judae keitotanat.
26.1 NEit wame Judae missinninnuog neemunaog Uzziahoh, noh nabo nequtta adtahshe kodtumwohkog, kah wunnompe kehtass8tamuhkonauh 8shoh Amaziah.
26.2 Ayim Eloth, kah wunnompenumun en Judah, mahche ketass8t weesequom8mont 8shoh.
26.3 Nabo nequtta tahshe kodtumwohkom Uzziah n8che ketass8tam8it, kah ketass8tam88 napan[n]a tahshinchage kodtumwae kah nees, ut Jerusalem: wonk ohkasoh uss8wesuoh Jecoliah wutch Jerusalem.
26.4 Kah usseu ne an sampwag ut anaquabit Jehovah, wame ne 8shoh Amaziahoh aseneup.
26.5 Kah natinnewhau Godoh pomontog Zechariah, noh wohwohtam8wontog Manitt8e monomonsinn8wongash, kah nisahke natinnewhout Jehovah, God 8niehheuh.
26.6 Kah sohham, ayeuuhkonau Philistiansoh, kah touwutchahtham Gathe pummeneutunk, kah Jabneheh pummeneutunk, kah Ashdode pummeneutuk, kah ayim keitototanash, kishke Ashdod, kah kenugké Philistiansut.
26.7 Kah God wutannumauoh ayeuuhkonittue Philistiansoh, kah ayeuuhkonittue Arabiansoh, neg ayitcheg ut Gur-Baal, kah Mehunimsog.
26.8 Kah Ammonitsog aninnumauog mag8ongash, Uzziahoh, kah 8wesuonk sepakem8 wehque ahhut petutteamuk Egypt, newutche mishe menehkheau wuhhogkuh.
26.9 Kah wonk Uzziah ayim wonkon8sinash ut Jersualem, ut p8chekuhhegane squontamut, kah ut 8nouhkoiyeue squontamut, kah adt quttukqushunk, kah ummenuhkehteauunash.
26.10 Wonk ayim wonkan8sinash ut touohkomuk, kah m8cheke wutahamunganehteau newutche m8naoh wunneetasseumoh, naneeswe 8nouhkoiyeue ohkeit, kah mukoshqutuhtu, kah ohkehteaenuog, kah weenominneohketeaenuog, ut wadchuuhkontu, kah ut Carmél, newutche womontam ohkehteaenuin.
26.11 Wonk Uzziah wutayeuwehteaenumu, neg chadchabpanuongane sohhogig ayeuuhkonat, nean ogkemut, nashpe wuñutcheganit Jehiel wus$scribe: kah Maasiah nanánuénin, ut agwe wunnutcheganit Hananiah, noh pasuk8 ketass8t ummummugquompomuh.
26.12 Mamusse nean ogkemut, kehche wut8shinneunk ut menuhkesuenuut, neese muttannunganog kussuog, kah nequtta tahshe pasuk88og.
26.13 Kah agwe wunnutchegan8out, kenauwameonganu8, nishwudt pasuk8e muttannonganog kussuog, kah nesausuk tahshe muttannonganogkussuog, kah napanna tahshe pasuk88og, yeu menuhkayeuhteaog, weech8humonat ketass8t ayeuuhkonittue matwáoh.
26.14 Kah Uzziah nah ukquagquoshwuñumauoh pannuppe wame kenauwameonganehtu ogqunegash, kah qunuhtukquash, kah uppuhkukqut ahhohtagish, kah habergeonsash kah ohtampeh, kah s8wompagenehegash.
26.15 Kah ayim ut Jerusalem, awohteaongash nish ayimohetticheh wunnummoeu usseaenuog, ohtaut wonkon8sinit, kah ut pummeneutonganehtu , kôuhquodtash puminneat, kah mogge qussukquanash: kah 8wesuonk nôadtut in sepakem8, newutche noh monchanatamwe aninnumauau, nô pajeh menuhkesinneat.
26.16 Manuhkesit, wuttah tahshem8 en wutonkapunnaonganit: newutche panneussehtauau Jehovah um-Manitt8moh, kah petutteau wuttemplumut Jehovah, chikossumunat weetemungquok, ut weetemungquokque Altarut.
26.17 Kah Azariah sephausuen wutasukaue petutteam8, kah weechog shwosuk tahshinchag kussuoh wussephausueneumoh Jehovah, neg menuhkesuenuog.
26.18 Kah nag wutamehheaag Uzziahhoh ketass8toh, kah wuttinouh, matta wutchiin8h kuhhogkat, Uzziah, chikohsumauonat weetemungquok Jehovah, qut sephausuenuut wunnaumonuh Aaron, neg waneetupanatamwahitcheg wutchikohsumunnaoont weetemungquok, sohhash wutch Sanctuary newutche kuppanneussem, kah matta pish ne k8quehtianumukqussein, wutch Jehovah Manitt8ut.
26.19 Neit Uzziah musquantam, kah censer ohteau wunnutcheganit chikohsumunat weetemungquok: kah musquanumont sephausuenuh, wutchek8onk waapem8 ut wuskodtukqut ut anaquabhettit sephausuenuog, ut wekit Lord wutch kishke wetemungquoke Altarut.
26.20 Kah Azariah kehche sephausuen, kah wame sephausuenuog, ukkehkeneauouh, kah kusseh, wutchek8 ut wuskodtukqut, kah na wutch sohwohkoneau, nux, nagum wonk kenuppe sohham, newutche Jehovah wuttogkomau.
26.21 Kah Uzzia ketass8t wutchek8 pajeh wunnupunat, kah chippitteau newutche wutchek8 newutche tummetahwhau wutch wekit Jehovah, kah Jothan wunnaumonuh nanawunnum ketass8t wek, wussumau missinninnuh ut ohkeit.
26.22 Kah onkatogish wutusseongash Uzziah negonne kah maumachish, Isayah qushodtumwaen wunnaumonuh Amoz, 8sukuhkumunash.
26.23 Neit Uzziah weesequom8mau 8shoh, kah upposekinouh weeche 8shoh, kah upposekinnittue ahkeyeuout ketass8tamwoh: newutche nag n8waog, noh wutchek8: kah Jothamoh wunnaumonuh wunnompass8tamomukquoh.
27.1 IOtham nesnehchage kah napanna tahshe kodtumwohkom n8che ketass8tam8it, kah nabo nequtta tahshe kodtumwae ketass8tam88 ut Jerusalem, wonk ohkasoh ussowesuoh Jerushah wuttaunoh Zadok.
27.2 Kah ussu ne sampwagk ut anaquabit Jehovah, neaunak wame ne aseneup Uzziahoh 8shoh: qut matta petutteou wut-templeumut Jehovah. Kah missinninnúog ashpume aninnue usseog.
27.3 Ayim qunuhque ushquont wekit Jehovah, kah ut Ophelle pummeneutunkanit, m8cheke ayim.
27.4 Wonk ayim keitotanash ut Judae wádchuuhkontu, kah ut touohkomukqut ayim wonkon8sinush kah qunúhquikomukquash.
27.5 Wonk ayeuuhkonau Ammonitse keitass8tamwoh, kah wussohkauuh, kah wunnaumonuh Ammon nenan kodtumuk nequt pasuk88ash silvere talentsash, kah piogque muttannongane quttuhwhosuash wheatash, kah piogque muttannongane, barlyhash, ne wutteashe ôadtuhkauoneau wunnaumonuh Ammon nahohtôeu kodtum8, kah nashwunnu8.
27.6 Nemehkuh Jotham nano missugken, newutche quogquashwehtam ummayash ut anaquabit Jehovah um-Manitt8moh.
27.7 Kah onkatogish wutusseongash Jotham kah wame wutáyeuwehteaongash, kah ummayash, kusseh, wussukwhosuash ut 8sukuhwhosuongan8óut Israelle, kah Judae ketass8tamwog.
27.8 Nog nesnehchage kah napanna tahshe kodtumwohkom n8che ketass8tam8it, kah nabo nequtta tahshe kodtumwae ketass8tam88 ut Jerusalem.
27.9 Kah Jotham weesequom8mau 8shoh, kah upposekinóuh ut ukkeitotanat David, kah Ahaz wunnaumonuh wunnompass8tamomukquoh.
28.1 AHaz nesnehchage kodtumwohkom n8che ketass8tam8it, kah nabo nequtta tahshe kodtumwae ketass8tam88 ut Jerusalem: qut matta ussu ne sampwagk ut anaquabit Jehovah, onatuh David 8shoh.
28.2 Newutche pomushau ut ummayut Israelle ketass8tamwog, wonk ayimauau sabasumwe nunneukontungoh Baalimoh.
28.3 Wonk, chikohsum wetemungquok ut wut8nôuhkóiyeumut wunnaumonuh Hinnom, kah chikoswau wunneechanoh ut n8taut: neaunak wunnishkeneunkquott8m8 pen8wohteáog, neh Jehovah sohwohteompuh ut anaquabhettit wunnaumonuh Israel.
28.4 Wonk sephausu, kah chikohsue weetemungquok ut qunuhqui ayeuonganehtu, kah wadchuuhkontu, kah ut agwe nish$noh ashkunkquamut.
28.5 Newaj Jehovah um-Manitt8moh upponuh ut wunnutcheganit Syriae ketass8t, kah nah wuttogkomóuh, kah monchanáog monaoh missinoh, kah uppas8ouh Damaskus, kah wonk magunáh ut wunnutcheganit Israelle ketass8t, noh wuttogkomuh nashpe mishe paguanittuonk.
28.6 Newutche Pekah wunnaumonuh Remaliah nushehteau ut Judah nequt pasuk8e muttannonganogkussuog, kah nesnehchage muttannonganogkussuog, pasuk kesuk, neg wame menuhkesuénuog, newutche ohquánumóag Jehovah 8sh8oh um-Manitt8m8oh.
28.7 Kah Zichri Ephraimme menuhkesuen, nushau Maasejahoh wunnaumonuh ketass8t, kah Azrikam nánawunnúen ut wetuómut, kah Elkanah noh asukauont ketass8t.
28.8 Kah wunnaumonuh Israel missinwohteáog weemat8oh neese pasuk8e muttannonganogkussuoh, mittamwussissoh, wunnaumoniinneuh, kah wuttôninneuh, kah wonk wutamaunumauoh m8cheke sequttahham8ongash, kah paudtóog sequttahham8ongash en Samariah.
28.9 Qut ukquoshodtumwaenumoh Jehovah na wutappinah, noh ussowesu Oded: kah sohham en anaquabenit kenauwameonguh, neg paoncheg Samaria, kah nah wuttinuh, kusseh, newutche Jehovah um-Manitt8m8oh k8sh8óog musquanumau Judahoh, nah upponuh kenutchegan8óut, kah nag kenushôóog, nashpe musquantam8onk ne masiṣshik kesukqut.
28.10 Kah yeuyeu kuppogkodtantumumw8 agwe pononaóont Judah kah Jerusalem wunnaumonuh, wutche k8missinnominneaóont: sunnummatta kenugke kenaau, nux kenaau, matche neheoncheg Jehovahoh kum-Manitt8m8uh?
28.11 Newutche yeuyeu n8tiegk, kah wonk moncheáheuk missináog, neg masinóhteágig wutch kematt8óut, newutche ummishe musquanittam8onk God ketapehtunkumw8.
28.12 Neit nawhutch wabuhkuhk8itcheg wutch wunnaumonat Ephraim, Azariah wunnaumonuh Johanan, Berechiah wunnaumonuh Meshillemoth, kah Jehizkiah wunnaumonuh Shallum, kah Amasa wunnaumonuh Hadlai; wutayeuuhkonittue neepauwehtauóuh, neg wagig ayeuwuttinneat.
28.13 Kah nag wuttinuh, matta pish yeu kuppas8óuneau missinóog, newutche mahche matcheneheogkut Jehovah, kukkod k8tnehteomw8 nummatcheseonganunonash, kah nuppaneseonganunonash, newutche nummatcheseonk missi, kah mishe musquanittam8onk ayeuuhkonau Israeloh.
28.14 Kah kenauwameog nukkonáog missinuh, kah sequttahham8onk anaquabhettit sontimóog, kah wame mukkinneonk.
28.15 Kah wosketompaog neg másawhutcheg, neep8og, kah neemunáog missinuh, kah nashpe sequttahham8onk, wuthogquonóneau, wame poskissinitcheh ut kenugke nag, kah wuthogquanóuh, kah 8mokussinuhkauóuh, kah wuttinnumauóuh metsuonk kah wuttattam8on, kah wussusséqunóuh, kah wame n8chumwesinutcheh ukquenashóuh assesut, kah uppas8óuh Jericho; palmuhtugque keitotan, en weematt8óuh; kah nag qushkeog en Samaria.
28.16 Na ahquompak Ahaz ketass8t, ann8team8 en Assyriae ketass8tamut wuttannumauunat.
28.17 Newutche wonk Edomitsog peyaog, kah togkodtamwog Judah, & missinóhteáog.
28.18 Wonk Philistiansog sohkomwog w8muhkôáge keitotanash, kah sowaniyeuut Judah, kah sohkomwog Bethshemesh, kah Ajalon, Gederoth, kah Shocho, nashpe nish 8tanamesash, wonk Timnah nashpe nish 8tanamesash Gimzo nashpe nish 8tanamesash; kah na wuttaiinneau.
28.19 Newutche Jehovah tiahquonkheau Judahoh, newutche Ahaz Israelle ketass8t: newutche Judahoh poskisseheau, kah mishe matcheneheau Jehovahoh.
28.20 Kah Tilgath-Pilneser Assyriae ketass8t uppeyaonuh, wutunkquanumwéheuh, qut matta ummenuhkeheuh.
28.21 Newutche Ahaz amaunum wutchippiyeumun wutch wekit Jehovah, kah wutch wekit ketass8t, kah wutch sontimóog, kah wuttinnumauóneau Assyriae ketass8toh, qut matta wuttannumauuh.
28.22 Kah ut wutonkapunnaonganit, wonk m8cheke panneussehtauau Jehovahoh: noh yeuoh ketass8t Ahaz.
28.23 Newutche sephamauau Damaskusse manitt8h noh togkomont: kah n8wau, newutche Assyriae ketass8tamwog, ummanitt8m8oh nah wutannumunk8uh, newaj nag sephamauog, onk woh nag nuttannumunkquog: qut nah wutch paguanónuh, kah wame Israel.
28.24 Kah Ahaz mukkinnum auwohteaongash ut wekit God, kah wussukqussamunáoash auwohteaongash wekit God, kah yanittanum 8squontamash wekit Jehovah, kah wutaltaruhkauoh nish$noh ut p8chekeheganit ut Jerusalem.
28.25 Kah nishnoh ut Judae keitotanat áyim qunuhqui ayeuongash, chikossumau[ô]nat wetemungquok onkatogig manitt8oh, kah m8m8skqheau Jehovahoh um-Manitt8m8oh 8sh8oh.
28.26 Kah onkatogish wutusseongash, kah wame ummayash nequt kah machish, kusseh, wussukwhosuash ut 8sukuhwhonganit Judae kah Israelle ketass8tamwog.
28.27 Kah Ahaz weesequom8mau 8shoh, kah upposekinóuh otanat ut Jerusalem: qut matta uppas8óuh ut 8weenohkeyeuóut Israelle ketass8tamwog, kah Hezekiahoh wunnaumonuh wunnompass8tamomukquoh.
29.1 Hezechiah n8che ketass8tam8it nesnehchage kah napanna adtahshe kodtumwohkog, kah nesnehchage kah pask8gun tahshe kodtum8ash ketass8tam88 ut Jerusalem kah ohkasoh ussowesuoh Abijah wuttaunoh Zechariah
29.2 Kah ussu ne sampwag ut anaquabit Jehovah, neaunak wame ne David asit.
29.3 Nagum, negonohtàg ukketass8tamwe kodtum8, negonne nepauz, woshwunum wutushquontamash ut wekit Jehovah, kah wutonchteauunash.
29.4 Kah petukonau sephausuenuh kah Levitsoh, kah nah ummiyanuh, en wutchepwoae toumaogquehtu.
29.5 Kah nah wuttinuh n8tiegk kenaau Levitsog, yeuyeu wunneetupanatamwahuk, kuhhogkaóog, káh wunnetupanatamwáhteo8k wek Jehovah um-Manitt8m8uh k8sh8óog kah sohh8wuttau8k nishkeneunkquok wutch wunneetupanatamwe ayeuonganit.
29.6 Newutche n8shunonog panneseupanneg kah usseog ne machuk ut wuskesukqut Jehovah, num-Manitt8mun, kah wutohquanumouh, kah qunnuppenumwog wuskesuk8ash wutch wutayeuonganit Jehovah, kah quinnuppenumwog uppusquanoash.
29.7 Wonk kuppuhhamwog Porche squontamash, kah onthamwog lampsash, kah matta chikohsumóog wetemungquok, & matta mag8og chikohtae mag8ongash ut wunneetupanatamwe ayeuonganit en ummanitt8m8out Israel.
29.8 Newaj ummusquanittam8onk Jehovah nuhkuhkok Judah, kah Jerusalem, kah nah upponuh wuttamehpunaonganit, chepshaonganit, kah mishananumonat, neane naumog ut kuksesuk8out.
29.9 Newutche kusseh n8shunonog pénushaog nashpe togkodteg kah nunnaumonónog, kah nuttaununonog, kah nummittamwussinnonog, neg yeu 8tch missinnainneau.
29.10 Yeuyeu ohteau ut nuttahut n8n8wonanonut um-Manitt8moh Israel, onk woh ummishe musquanittam8onk nukqushkinnumunkqunan.
29.11 Nunnaumonunk, yeuyeu ahque mehshane ussek: newutche Jehovah kuppepenunkou neepauinneat ut anaquabit, wuttinneumuhkauonat, kah woh k8wowussumonaóont kah chikohsumunat weetemungquok.
29.12 Neit Levitsog neepóog, Mahath wunnaumonuh Amasai, kah Joel wunnaumonuh Azariah wutch wunnaumonat Kohathitsog, kah wutch wunnaumonat Merari, Kish wunnaumonuh Abdi, kah Azariah wunnaumonuh Jahalelel: kah wutch Gershonitsog, Joah wunnaumonuh Zimmah, kah Eden wunnaumonuh Joah.
29.13 Kah wutch wunnaumonuh Elizaphan, Shimri, kah Jehiel: kah wutch wunnaumonuh Asaph, Zechariah, kah Mattaniah.
29.14 Kah wutch wunnaumonuh Heman, Jehiel, kah Shimei: kah wutch wunnaumonuh Jeduthiun, Shemajah, kah Uzziel.
29.15 Kah miyanáog wematt8oh kah wunnetupanatamwaheàog wuhhogkáuh, kah peyaog neaunak wuttinn8waonk ketass8t, nashpe wuttinn8waongash Jehovah, pahketeauunat wek Jehovah.
29.16 Kah sephausuen petutteau en anómiye ut wekit Jehovah, pahketeauunat, kah soh8wuttóog wame nishkeneunkquok, ne nampteaumuk ut wut-templeumut Jehovah, en chippinneutunkanit wekit Jehovah, kah Levitsog wunnemunnumuneau sohh8wuttauunat, en poquadchit, en Kidrone sepuissut
29.17 Kah n8che wunnetupanatamwahuwaog, ut negonne kesukok, ut negonne nepauzsaut, kah ut shwosuk tahshikquinogkodtut, peyaog porchumut Jehovah, neit wunnetupanatamwahteauog wek Jehovah, en shwosuk tahshikquinogkodtut, kah nabo nequtta adtahshikquinahog negonne nepauz uppogkodche usseneau.
29.18 Néit petutteáog en Hezekiah$ut ketass8tamut, kah nag n8waog, nuppahketeomun wame wek Jehovah, kah chikohtae mag8ongane altar, kah nish wame auwohteaongash, kah nahtitteae petukqunnongane table, kah nish wame auwohteaongash.
29.19 Wonk wame auwohteaongash, nish ketass8t Ahaz kohtass8tam8it, pagkeetogupash, panneusseit, nummahche quagquashwehtamumun, kah n8neetupanatamwahteauunan, kah kusseh, nish ut anaquohtag wut-altarum Jehovah.
29.20 Neit Hezekiah ketass8t nompoáe neepau, kah miyanau keitotanáe nanawunnuénuog, kah kuhkuhqueu en wekit Jehovah.
29.21 Kah nag pas8waog nesausuk tahsuog oxenog, kah nesausuk tahsuog ramsog, kah nesausuk tahsuog lambsog, kah nesausuk tahsuog nomposhimwe goatsog, wutche matcheseongane mag8onk, wutche ass8tam8onk: kah wutche Sanctuary, kah wutche Judah; kah ann8nau sephausuénuh, wunnaumonuh Aaron sephausineat ut wut-altarumut Jehovah.
29.22 Neit nushaog oxenoh, kah sephausuenuog attumunumwog wusqueheonk, kah seauhkonau ut Altarut: wonk nasháhettit ramsoh, nag seáhhamwog wusqueheonk ut Altarut: wonk nushaog lambsoh, kah seahhamwog wusqueheonk ut Altarut.
29.23 Kah pas8óog nomposhimwe goatsoh, wutche matcheseongane mag8ongash, ut anaquabit ketass8t, kah mukkinneonk, kah upponamauóuh wunnutchegan8óash.
29.24 Kah sephausuénuog wunnushóuh, kah wunóhteahuwahtóog nashpe wusqueheonk, ut altarut 8nóhteahuwanshonaóont wame Israeloh: newutche ketass8t ann8team8, ne chikohtáe mag8onk, kah ne matcheseáe mag8onk, mag8wanshinash wame Israel.
29.25 Kah ponau Levitsoh wekit Jehovah, nashpe cymbalsash, psalterisash, kah harpsash, neaunak wutann8team8onk David, kah Gad ketass8t wunnaumaéneumoh, kah Nathan quoshodtumwaen: newutche ne wuttin ann8teamun Jehovah, nashpe ukquoshodtumwaéneumoh.
29.26 Kah Levitsog neepóog nashpe wutauwohteaongash David, kah sephausuénuog nashpe monopuhpequonash.
29.27 Kah Hezekiah ann8team8 magunat chikohtáe mag8ongash ut Altarut: kah chikohtáe mag8ongash n8cheyeu88k, ket8homauáonk Jehovah wonk n8tshin, nashpe puhpequanash, kah nashpe auwohteaongash, nish kohquttukupash David Israelle ketass8t.
29.28 Kah wame mukkinneonk wowussummuwaog ket8hamaénuog ket8ham8og, kah monópuhpéqunaenúog puhpequáog: wame, nô pajeh chikohtáe mag8onk pakodche ussemuk.
29.29 Kah mahche maghettit, ketass8t, kah wame neh weetomukqutcheh, nauwaéog, kah wowussumáog.
29.30 Wonk, Hezekiah ketass8t, kah sontimóog, nag ann8náog Levitsoh, 8weenomáe ket8hamauónat Jehovah, nashpe wuttinn8waongash David, kah Asaph naumwáen: kah nag wekontamwe wowénómu8hamáog, kah nauwanumwog uppuhkuk8oash, kah wowussumáog.
29.31 Neit Hezekiah naɱph8ham, kah n8wau, yeuyeu k8neetupanatamwaheómw8 kuhhogka[ò]og en Jehovah$ut, pas8tshagk, kah paudtau8k sephausuongash, kah tabattantam8e mag8ongash en wekit Jehovah: kah mukkinneonk paudtauog sephausuongash, kah tabuttantamóe mag8ongash kah neadtahshe nanóuwutteahahettit, chikohtáe mag8ongash.
29.32 Kah ne adtahshik chikohtáe mag8ongash, nish mukkinneonk paudtunkish: nequtta tahshinchag kussuog oxenog, kah nequt pasuk8e ramsog, neese pasuk88og lambsog: wame yeug wutch chikohtáe mag8onk en Jehovahut.
29.33 Kah waneettupanatamweyeuugish, nequtta tahshe pasuk88og oxenog, kah nishwe muttannonganog kussuog shepsog.
29.34 Qut sephausuénuog wussaum ogguhsuog, newaj n8náhettit wunnushonaóont wame chikohtáe mag8ongash: newaj wematt8oh Levitsoh aninnumungqhettit, noh pajeh anakausuonk kesteauunat, kah noh pajeh onkatoganog sephausuenuog wunneetupanatamwaheonaóont wuhhogkuh, newutche Levitsog, ánue sampweteáhaog wunneetupanatamwaheonaóont wuhhogkáuh, onk neg sephausuénuog.
29.35 Kah wonk chikohtáe mag8ongash monatash, weeche wunohteáe sephausue wes, kah wuttatam8e mag8ongash ut nish$noh chikohtáe mag8onk: neit wowussumóonk ut wekit Jehovah wunohtausu.
29.36 Kah Hezekiah wekontam, kah wame missinninnúog, newutche God quagquoshwunau missinninnùh; newutche ne tiadche n$niyeup.
30.1 KAh Hezekiah ann8team8 en wame Israelut kah Judahut, kah wonk wussuk[ham]auau Ephraimoh, kah Manassehoh, nag woh uppeyáunaóut wekit Jehovah ut Jerusalem, wunnanawéhtinneaóont paumukôadtuonk, en Lordut um-Manitt8moh Israel.
30.2 Newutche ketass8t nemunumup ken8nittuonk, kah wussontimósimoh, kah wame mukkinneonk ut Jerusalem, nanawéhtineat paumukôadtuonk ut nahohtôe nepâuzsaut.
30.3 Newutche n8nanum8og nanawehtinneat na ahquompak, newutche sephausuénuog asquam pannuppe wunnetupanatamwáheau8og wuhhogkauh, asuh asquam missinninnuog miyaéog ut Jerusalem.
30.4 Kah ne wutapeneamun ketass8t, kah wame mukkinneonk.
30.5 Neit menehkehteóog kukquttumóonk, wahteauwahuwonat pa$pannuppe wame Israel, wutch Beersheba wehque Dan, nag woh uppeyonaóont, wunnanawehtinneaóont paumukôadtuonk, en Jehovah$ut um-Manitt8moh Israel, ut Jerusalem: newutche nag matta wutusseneau sepe, neansukwhosik.
30.6 Neit konupwushacheg, kenunnumwog lettersash wutch wunnutcheganit ketass8t, kah wussontimósumoh, pannuppe wame Israelut kah Judahut, kah neaunak wutann8team8onk ketass8t, n8waog, kenaau wunnaumonuh Israel, qushkek wonk en Lord um-Manitt8mit Abraham, Isaak, kah Israel, kah noh pish qushkeu en kenaau sequtteáógish, kah tom8ógish, wutch wunnutcheganit Assyriae ketass8t.
30.7 Kah ahque tatuppeyauek k8sh8óog, kah kematt8oog neg pannesehtauoncheg Jehovah 8sh8oh um-Manitt8m8oh, newaj maguk en touushinit, neane naum8k.
30.8 Yeuyeu chetauussittipukanuhteogk, neasehetteup k8sh8woog: aninnumok kenutchegan8 Jehovah, kah petutteag wussanctuariumut, ne micheme waneetupanatamwahteunk: kah wowussumok Jehóvah kum-Manitt8mw8, onk woh ummishe musquanittam8onk kutamaetunkquneau.
30.9 Newutche quinnuppeog en Jehóvahut, kematt8óog kah keneechan8oog, pish namehteóog kiteamonteanittuonk ut anaquabenit neh sagkompagunukqutcheh en missinnainneat, neit wonk pish yeu peyoneau ohkeit: newutche Jehovah kum-Manitt8mw8 kittemonteanitteau, kah monanitteau, kah matta quinnuppenum8 wuksesuk wutch kuhhogkaout, nóh en qushkeog.
30.10 Neit konupshoncheg papamshaog keitotanash, pannuppe Ephraimme wutohtimoineat kah Manasseh, kah Zebulun: qut ummamanauontamwe hahanehtauouh.
30.11 Qut monaog wutch Asher, kah Manasseh, kah Zebulun, nag hohpaheaog wuhhogkauh, kah peyaog J[u]rusalem.
30.12 Wonk ut Judah, ne wunnutcheg God wunnequttutteahohkauáonk, ussenat wutann8team8onk ketass8t kah sontimóog, nashpe wuttinn8waonk Jehovah.
30.13 Kah na wuttit moenau monaog missinninnuog ut Jerusalem, nanauwehtinneat mat seane petukqunegane mishadtup8onk, ut nahohtoeu nepauzsaut, ahche mishe mukkinneunk.
30.14 Kah neepoog kah amaunaog Altarsoh nish ut Jerusalem, kah wame weetemungquokeh Altaroh wutamaunauh kah uttinuhkonouh en Cidrone sepuesut.
30.15 Neit nehtóog paumukoadtuonk nabo yeuquinohhog nahohtôeu nepauz, kah sephausuenuog kah Levitsog akodchuog, kah nag wunneetupanatamwaheaog wuhhogkauh, kah petukodtoog chikohtae mag8ongash en wekit Jehovah.
30.16 Kah nag neep8og ut wutayeuongan8out, ne asehettit, neaunak wuttinnaumatuonk Moses Manittowomp: sephausuenuog seáohteaog wusquehéonk, wutch wunnutchegan8out Levits[o]g.
30.17 Newutche monaog ut mukkinneonganit neg mátta waneetupanatamwaheoncheg: newutche Levitsog ahtoog meechumuhkonittuonk wunnehtauwonshonat paumukóadtuonk, nish$noh howan mat pahkeseg, nah 8neetupanatamwaheonat en Jehovah$ut.
30.18 Newutche mataánukeg missinninnuog, monaog wutch Ephraim, kah Manasseh, Ishachar kah Zebulun, matta pahkheauog wuhhogkauh, qut meechuog paumukoadtuonk, panneonk neansukwhosik, qut Hezechiah uppeantamwanshuh, n8wau: noh wunneetou Lord ahquontamauonch nish$noh pasuk8,
30.19 Quagquoshwunuk wuttah natinneawhonat God, Jehovah um-Manitt8m8oh 8sh8oh, toh$kónogque matta wuttinne pahkesein, Sánctuarie pahkesuonk.
30.20 Kah Jehovah n8tauau Hezechiahoh, kah netskeheau missinninnuh.
30.21 Kah wunnáumonuh Israel, neg apitcheg Jerusalem, nag nanawehteauog mat seane petukqunnegane mishadtup8onk, nesausuk tahshikquinne, nashpe mishe weekontamóonk, kah Levitsog kah sephausuenuog, woweenomaog Jehovahoh asekesukokish, nashpe mishont8wâe aúwohteaongásh en Jehovah$ut.
30.22 Kah Hezechiah wunneetahhae ken8nau wame Levitsoh neg kohk8tomwehteacheg wunne kuhk8tomwehteaonk Jehovah: kah nag meetsuog, pannuppe wame mishadtupp8ongash nesausuk tahshikquinne, maghettit wunohteae mag8ongash, & sompuahettit, Jehovahoh 8sh8oh um-Manitt8m8uh.
30.23 Kah mamusse mukkinneonk ken8nittuog nanawehtinneat, onkatogish nesausuk tahshikquinogkodtash: kah nanawehteaog onkatogish nesausuk tahshikquinogkodtash nashpe wekontamoonk.
30.24 Newutche Hezechiàh Judae ketass8t aninnumauau mukkinneongoh nequt muttannonganogkussuoh oxinoh, kah nesausuk tahshe muttannonganogkussuog shepsoh: kah Sontim[ô]og aninnumauaog mukkiñeongh, nequt muttannonganogkussuoh oxinoh, & piogque muttannonganogkussuoh shepsoh, kah monaóg sephausuenuog wunnetupanatamwaheog wuhhogkauh.
30.25 Kah wame Judae mukkinneonk weeche sephausuenuog kah Levitsog, kah wame mukkinneonk neg sohhogig wutch Israel, kah pen8wohteaog neg sohhogig wutch ohkit Israel kah nag apitcheg Judah, weekontamwog.
30.26 Neit missi wekontamóonk ut Jerusalem, newutche nadteoh pomontog Solomon wunnaumonuh David Israelle ketass8t, wanne wuttinnauouh ut Jerusalem.
30.27 Neit sephausuenuog kah Levitsog nepauog & wunnanumaog missinninnuh: kah wuttauatonkquodt n8tunkquodt: & uppeantam8ongan8 kuhkuhquem8 ut 8neetupanatamwe ayeuonganit, en kesukqut.
31.1 KAh yeu wame pakodjteomuk, wame Israel neg na apitcheg, sohhamwog en Judae keitotanáhtu, kah sohquttahwhaog nunneukontunkoh, & m8sittahhamwog kuppiyeuash, kah n8konteáog qunuhqui ayeuongash, kah altarsash wutch Judah, kah Benjain, kah wonk ut Ephraim kah Manasseh; nô pajeh uppapaquanne ushkoméhtinneaóont: neit wame wunnaumonuh Israel qushkeog, nish$noh wosketomp en wutoht[ó]onganit, en nehenwonche wutotanaóont.
31.2 Kah Hezekiah kuhquttum, 8nappuongan8oash sephausuenuog, kah Levitsog neaunak 8nappuongan8oash, nishnoh wosketomp neaunak wutannunôsuonk, sephausuénuog, kah Levitsog, wutche chikohtáe mag8ongash, kah wutche wunohteáe mag8ongash, wuttinneumuhkausinneat, kah tabuttantamunat, kah wowenomuwónat, ut weeke squontamut Jehovah.
31.3 Kah wonk ketass8t wutchippiyeum wutch ummaumachiit wutch chikohtáe mag8onk, wutch nompoáe kah wunnonkquae chikohtáe mag8onk, kah Sabath$daye chikohtáe mag8ongash, kah wutch wuske nepâuzsahtu, kah wutch kukquttum8e mishadtupp8ongash, neansukwhosik ut wuttinnaumatuonganit Jehovah.
31.4 Kah wonk ann8nau missinninnúh neg wadohkitcheg Jerusalem, aninnumauónat wutchippiyeum8 sephausuénuog kah Levitsog, onk woh wutt8anatamwog ut wuttinnaumatuonganit Jehovah.
31.5 Kah ann8team8onk quenau sohweem8uk, wunnaumonuh Israel m8cheke paudtauoh, kakeneumunne weatchiminneash, wine, kah oyle, kah hony, kah nish$noh teag piogqu[é] chippáe m8cheke petakodtóog.
31.6 Kah papaume wunnaumonuh Israel kah Judah, neg wadohkitcheg Judae keitotanahtu: nag wonk petakodtóog uppapiogque chippissuongan8óash oxenog, kah shepsog, kah piogque chippágish waneetupanatamweyeu8gish, nis hwaneetupanatamwahteomukish en Jehovah$ut um-Manitt8m8óut, kah wunannomwunkquottauunaóash.
31.7 Ut nash8it nepâuz n8che ponamwog newaj kutungquag, kah uppakodche usseneau ut nesausuk adtahs8it nepâuz.
31.8 Kah Hezekiah, kah sontimóog paáhettit, kah naumohettit numwonkquâu, nag wunnanumáog Jehovahoh, kah ummissinninneumoh Israeloh.
31.9 Neit Hezekiah nat8tomauau sephausuénúh & Levitsoh papaume nomwonkquagish.
31.10 Kah Azariah kehche sephausuénin, wutch wekit Zadok wunnamp8hamauoh kah n8wau, nadteuh n8che paudtauéhettit mag8ongash ut wekit Jehovah, wamat nummetsuonganun, kah numm8cheke sequtteamumun: newutche Jehovah wunnanumau ummissinninneumoh, kah ne sequtteamuk, yeu monak.
31.11 Neit Hezekiah ann8teamo quagquashwunnumunat chambersash ut wekit Jehovah, kah nag quagquashwunnumunáoash.
31.12 Kah petukodtóog mag8ongash kah piogque chippagish, kah wunnetupanatamwéyeu8gish, pabuhtánumwe: kah Cononiah wul-Levit yeu nanawunuk, kah Shimeioh weematoh wutasukunkquoh.
31.13 Kah Jehiel, kah Azasiah, kah Nahath, kah Asahel, kah Jerimoth, kah Jozabad, kah Eliel, kah Ismachiah, kah Mahath, kah Benajah, aninnohsuénuog ut wunnutcheganit Cononiah, kah Shemeioh weematoh, nean ann8teamwit Hezekiah ketass8t, kah Azariah nanánuwáen ut wekit God.
31.14 Kah Kore wunnaumonuh Im[m]ah wul-Levit, nanausquontamwáen nogque en wutchepwoiyeu, nánawunnum nano[u]we mag8ongash en Godut, wutchadchabenumunat mag8ongash en Jehovahut, kah ánue wunneetupanatamweyeu8gish.
31.15 Kah asuhkunk, Edenoh, kah Minjamin, kah Jeshua, kah Shemajah, Amariah, kah Shechaniah, ut wut8tanaóut sephausueénuog, ut kukquttumóe anninnohsuonganit, wuttinnumauonaóont weemat8óuh, ut wutchadchepuongan8óut, naneese matikenutche, kah papeissisinitcheh.
31.16 Chaubokish mukkachukqussueu ontseongash, wutch nishwe kodtumwohkumunat, kah piáme, wehque nish$noh pasuk noh petutteadt ut wekit Jehovah, kesukodtae wutchippiyeum, wutche wuttinneumuhkausuonk, ut meechumuhkónaongan8óut, neaunak 8nappuongan8óash.
31.17 Na$neswe ut wutontseongan8óut sephausuénuog, nashpe wek8oash 8sh8oh, kah ut Levitsut, wutch nesnehchage kodtumwohkomunat, kah piáme, ut 8nappuongan8 ut meechumuhkonaongan8óut.
31.18 Kah ut wutontseongan8óut wame uppeississum8uh, ummittamwuss8uh, kah wunnaumonáut, kah wuttaun8oh, pannuppe wame mukkinneonganit: newutche ut ummeechumuhkonaonganon8óut, wunneetupanatamwaheáog ut wunneetupanatam8onganit.
31.19 Kah wonk wunnuamonuh Aaron, sephausuénuog, neg ut ohteuhkonehtu sussippoiyeue otanat, ut nishnoh chippe keitotanat[,] [w]osketompaog neg wesuongane agkemutcheg, aninnumauónat wutchippiyeumash, wame nompaésuog ut kenugke sephausuenúut, kah en wame nag agkemutcheg ut wutontseongan8óut Levitsog.
31.20 Kah yeu wutussen Hezekiah pannuppu[-] wame Judah, kah usseu ne wanegik kah sampwagk, kah wanumuhkuteyeu8k ut anaquabit Jehovah um-Manitt8moh.
31.21 Kah ut nishnoh anakausuonganit ne n8che usseit, wutche wuttinneumuhkausuonk ut wekit God: kah ut [en]naumatuonganit, kah ut ann8team8onganit wunnátinnewhonat um-Manitt8moh, wutussen nashpe mamusse wuttah, kah wunniyeu.
32.1 MAhche yeush nnag, kah manuhkehteomuk Senakrip Assiyriae ketass8t, peyau, kah petutteau Judah, kah ayeuuhkonittue tuppuksinn8wontam pummeneutausué keitotanash, kah unnantam nag nussohkomonunk.
32.2 Kah Hezekiah nag* Sinakrib mahche peyau, kah pakodtantam wutayeuuhkontamunat Jerusalem.
32.3 Nagum kah wussontimosimoh, kah ummenuhkesueneumoh ken8nittuog, kah kuppuhhamunat wuttahhamongash, nish poquodchu otani: kah nag wutannumauouh.
32.4 Newaj monaog missinninnuog miyaehettit, neg kobhogeg wame wuttahhamongash, kah sepuiṡ ne panupushonk nashaue ohkekontu, n8waog Assyriae ketass8tamwog paáhettit, toh$wutch woh nemehteauahettit monat nippe.
32.5 Kah wonk menehkheau wuhhogkuh, kah onchehteau wame pummenutunk, ne tauwutchashonkup, kah ukqunuhqutteauun wehque wonkon8sinut, kah onkatog pummeneutunk poquadchit, kah onchehteao Millo ut wutotanat David, kah ayim dartsash kah ogqunegash monatash.
32.6 Kah kehtimau ayeuteae mugquompuh ut missinninnutu, kah ummianumauonuh, ut squontamwe toumaogwehtu ut otanat, kah 8nanakumoh, n8wau.
32.7 Menuhkesek, kah wutt8anatam8k, wabesehtok asuh chepshuhteok, wutche Assyriae ketass8t, asuh wutch mataanutcheh neh weechogqutcheh: newutche monaog k8weech8humukumun, onk neh weetomukqutcheh.
32.8 Noh weechayeumuk weyausue muhpit, qut k8wetomukumun Jehovah num-Manitt8mun kuttannumunkqunnanonut, & wutayeuuhkonat kutayeuwehteaonganunonut, kah missinninnuog anwôsinnawontamwog ukkutt8wongash Hezekiah Judae ketass8t.
32.9 Mahche yeu nag, Senakrib Assyriae ketass8t ann8nau wuttinneumoh en Jerusalem (qut nagum ayeuuhkontam Lachish, kah wame ummenuhkesuonk weechog,) en Hezekiah ut Judae ketass8t, kah en wame Judah, neg apitcheg Jerusalem, n8wau.
32.10 Yeu wussin Synakreb Assyriae ketass8t teaguas kuppabahtantamumw8, waj chequnehtamog weenuhkoadtuonk ut Jerusalem?
32.11 Sunnummatta Hezekiah kenupweshanukw8, magunat kuhhogkaoog en mashagqunneae kah kuhkutt8n8e nuppunat, an8wadt, Jehovah num-Manitt8mun pish kuttomhukqun wutch wunnutcheganit Assyriae ketass8t?
32.12 Sunnummatta nenan Hezekiah amaunum8 ukqunniyeuongash, kah wut-Altarumash, kah ann8nau Judahhoh kah Jerusalemoh, n8wau, pish k8wowussummuwom8 ut anaquohtag pasuk Altar, kah pish kuttit chikossumuneau wetemungquok.
32.13 Sunnummatta k8wahteomw8 uttoh n8sh kah neen anheogkut wame wutohtimoinne missinninnuog: sunnum$Manitt8m8oh yeug wutohtimoneunk, tapenumwussahhaneg wuttomwutteauunnaóont wutch nunnutcheganit.
32.14 Howan kenugke wame Manitt8og, ut yeush wutohtimoneash, nish n8sh ôshkomehtuhhogkupash, noh woh tomheont ummissinninneumoh, wutch nunnutcheganit, newaj woh kum-Manitt8mw8 tapenuk kuttomhukqunnaoont wutch nunnutcheganit.
32.15 Newutche yeuyeu, ahque Hezekiah as8kekomuk8k, asuh yeu$in nupweshanuk8k, asuh ahque wunnamptok: newutche matta howae Manit ut ne teague wutohtimoineat, asuh ass8tam8onganit, tapenum8 wuttomheonat ummissinninneumoh wutch nunnutcheganit, kah wutch wunnutcehganit n8sh, uttoh an woh ogguhse, kum-Manitt8mw8 kuppohquohwhunukquneau wutch nunnutcheganit?
32.16 Kah wonk nano wuttinneumoh matcheunnaog Jehovahoh Manitt8h, kah wuttinneumoh Hezekiahoh.
32.17 Kah wonk wussukhum mamatcheunnonat Jehovah um-Manitt8m8oh Israel, kah ummamatcheunnonat, n8waog, neane onkatogish wutohtimoneash um-Manitt8m8uh matta tomwehheo8og ummissinninneum8uh wutch nunnutcheganit, netatuppe Hezekiah um-Manitt8moh matta woh tomweheunk ummissinninneumoh wutch nunnutcheganit.
32.18 Neit mishont8wae ann8tauwahtauwaog Jewsont8waonk Jerusalem missinninnuh, neg apitcheg woskeche neutunganit, wussiaskishononaoont kah 8tamehheonaoont, woh wussohkomunaóont kitotan.
32.19 Kah matche unnaog Jerusaleme Manitto, neane matcheunahettit wutohtimoinne Manitto, neh wunnutchegane anakausuonk wosketomp.
32.20 Newaj Hezekiah ketass8t, kah quoshodtumwaen Isaiah, wunnaumonuh Amoz, peantamwog, kah móog en kesukqut.
32.21 Kah Jehovah ann8nau Angeloh, noh tametahwhont wame menuhkesuenunnuh: kah negonshanutcheh, kah mugquompuh ut wuttuppukkussinn8onganit ketass8t ut Assyria, neit akodchuwuskesukquae qushkeu en nehenwonche wutohkit, kah petutteadt um-Manitt8moh wekit, nah sohhamunutcheh wutch nehenwonche wunnohkussit, nawuttit nushoneau nashpe togkodteg.
32.22 Yeu wuttinne Jehovah tomheon Hezekiahoh, kah wadohkitcheg Jerusalem, wutch wunnutcheganit Senakerib Assyria ketass8t, kah wutch wame wunnutchegan8out, kah wutuss8unuh waeenu.
32.23 Kah monaog paudtoog mag8ongash en Jerusalemut, kah mag8ongash en Hezekiah ut Judae ketáss8tamut: newaj misheheont ut anaquohtag wame wutohtimoneash, newutch n8che.
32.24 Yeush kesukodtash nupp8e mahchinau Hezekiah, kah peantamauau Jehováhoh, kah ukken8nuh, kah ukkehkenasukauoh.
32.25 Qut Hezekiah matta nompoadtehtea8 neaunak wuteiyeuongash nish aseanshitcheh, newutche wuttah tahshem8, newaj musquanumit, kah ut Judah, kah ut Jerusalem.
32.26 Qut Hezekiah hohpaheau wuhhogkuh, wutche wuttah pittuanumóonk (naneeswe nagum kah wadokitcheg Jerusalem) newaj ummusquantamòonk Jehovah matta nuhkuhkunk8og ashpomontog Hezekiah.
32.27 Kah Hezekiah mishenauwetu, kah quttianumukqussu: kah ayimauau wuhhogkuh nompakouune ahhohtagish, ohtaut Silver, kah Gold, kah magoadtikish qussukquanash, kah Spicash, kag ogqunegash, kah wame eiyane tapenunkquotte nompakouunash
32.28 Kah wonk meechumikkomukquash ponamunat nano neekinee weatchiminneash, kah wine, kah pumme kah stalsash wutch wame eiyane puppinashimwog kah flockse kommukquash.
32.29 Nano quohquashwehtamun keitotanash kah flockse, kah heardse ahtoongash m8cheke: newutch God wuttinnumau monatash maumachiash.
32.30 Ne nan wonk Hezekiah kuppuhham onk[ó]ue anohtag Giheone sepuemes, kah uppiuhsuke w8mussuuttauun, wutcheksueiyeu wutotanat David, kah Hezekiah wunniyeum8ash wame wutanakausuongash
32.31 Qut ne ut, papaume wutan8naeneumoh Bab[a]lone sontimóog, neh noh ain ann8nahetticheh, nat8tamuhkonat ne monchanatam8onk, aunak ne ohkeit, God wunnukkonuh, ukqutchheonat, woh 8wahteauunat wame ne wuttahhut.
32.32 Kah onkatogish wutusseongash Hezechiah, kah 8nneseonk, kusseh, nish wussukwhosuash, ut ummonomonsuonganit Isayah quoshodtumwaen wunnaumonuh Amoz, kah 8sukuhwhongan8out Judae kah Israelle ketass8tamwog.
32.33 Kah Hezekiah weesequom8mau 8sh8oh, kah nah upposekinouh, ut kehcheu weenohkeit wunnaumonuh David: kah wame Judah, kah wadohkitcheg Jerusalem, ukquehtianumouh, kah napunit, kah Manassehoh wunnaumonuh wunnompass8tamomukquoh.
33.1 MAnasseh nabo neese kodtumwohkomup n8che ketass8tam8it, kah napanna tahshinchage kah napanna tahshe kodtum8 ketass8tam88 ut Jerusalem,
33.2 Qut usseu ne machuk ut anaquabit Jehovah, neaunak wannishkeneunkquott8m8ash penuohteáog, neh Jehovah pagkenoncheh ut anaquabhettit wunnaumonuh Israel.
33.3 Newutche wonk ayim qunuhqui ayeuongash nish 8shoh Hezekiah n8ketahhamineupash; kah ayima[u]au altarsash Baalim, kah ayim kuppiyeuash, kah wowussumau wame kesukque kenauwameonk, kah nah 8tinninneumuhkauoh.
33.4 Wonk ayim altarsash ut wekit Jehovah, ne papaume Jehovah n8wop, ut Jerusalem pish n8wesuonk ohtau micheme.
33.5 Kah ayimauau altarsash wame kesukque kenauwameonk, ut neese chippinneutunkanit, wekit Jehovah.
33.6 Kah pannupwusháheau wunneechanoh n8táut ut 8nóuhkoiyeuut wunnaumonuh Hinnon: kahwonk kuhkinneasu utt8cheyeu8ash, kah auwohteau pauwauwongash, kah auwohteau mamontamó8onk, kah auwohteau matche nashauonk, kah kôsikquomoh: usseu ne m8cheke machuk ut anaquabit Jehovah, m8mosqheónat.
33.7 Ponau kogoximwe nunneukontungoh (nunneukontunkoh ne kezheumpoh) ut wekit God, ne papaume God anomp Davidoh, kah Solomonoh wunnaumonuh, yeuut wetuómut, kah ut Jerusalem, ne pepenamomp ánue onk wame wutchippan8ongash Israel, ne nummicheme ponamun n8wesuonk.
33.8 Kah matta wonk nutontahtóou wusseet Israel, wutch ohkeit ne kahtimog k8sh8óut: nunnukqussehettit wame nean ann8nog, neanussit mamusse naumatuonk, kah kuhkinnum8ongash kah kuhk8waongash náshpe wunnutcheganit Moses.
33.9 Kah Manasse uppanneusseáheuh Judah kah neg wadohkitcheg Jerusalem, kah ánue matcheseumónat penuwohteáog, neh Jehovah ushkomehtahwhoncheh wutch anaquabhettit wunnaumonuh Israel.
33.10 Kah Jehovah ken8nau Manassehoh, kah ummissinninneumoh, qut nag matta n8tam8og.
33.11 Newaj Jehovah nukkuhkauwáheont Assyriae ketass8t ukkenauwamée mugquomp8moh, neg tohqunoncheg Manasseh, ut kenugke assinnekôussehtu, kah wutohtogkupinóuh nashpe chainsash, kah wutuss8unóuh Babylon.
33.12 Kah onkquanumwit, nanompassumau Lord um-Manitt8moh, kah mishe hohpaheau wuhhogkuh anaquabenit um-Manitt8moh 8sh8oh.
33.13 Kah uppeantamauoh, kah wussohkukquoh, kah wunn8tamauoh 8wéhquetumóonk, kah wonk uppas8oh Jerusalem, en wutass8tam8onganit, neit Manasseh wahteoh, Jehovah noh Manit.
33.14 Kah mahche yeu nnag ayim pummeneutunk ut poquadche wutotanat David, wutcheksuiyeu Gihon, ut 8nouhkóiyeuut wehque ahhut petutteamuk namohse squontamut, kah woweenúhsheau Ophel, kah ukqunuhqueteauun, kah ayeuteae mugquompuh upponuh ut wame Judae pummeneutausue keitotanahtu.
33.15 Kah amaunau pen8e manitt8h, kah nunneukontunk wutch wekit Jehovah, kah wame altarsash nish ayikupash, ut wadchuut wekit Jehovah, kah ut Jerusalem, kah wussohw[a]uhkonuh wutch otanat.
33.16 Kah onchteau wut-altarum Lord, kah na wuttit sephausin wunohteáe sephausuongash, kah tabuttantamóe mag8ongash, kah ann8nau Jodahoh wowussumónat Jehovah um-Manitt8moh Israel.
33.17 Qut missinninnuog ashpummeu sephausuog ut qunuhqui ayeuonganit, qut webe en Jehovahut um-Manitt8m8uh.
33.18 Kah onkatogish wutusseongash Manasseh, kah uppeantamóonk en um-Manitt8mut, kah ukkutt8wongash naumwaenúog neg kônono[n]cheg ut 8wesuonganit Jehovah um-Manitt8moh Israel, kusseh nish ut up-b8kum8óut Israelle ketass8tamwog.
33.19 Uppeantamóonk wonk, kah uttoh an God nashpe nupweshanómukup, kah wame ummatcheseonk, kah uppanneusseonk, kah ayeuongash ne adt ayikup qunuhqui ayeuongash, kah ponukup kuppiyeuash, kah kogoxumwe nunneukontunkoh, [a]sq ohhohpog: kusseh nish wussekwhosuash ut kenugke ukkutt8wongan8ut naumwaenúog.
33.20 Neit Manasseh weesequom8mau 8shoh, kah upposekinóuh ut nehenwonche wekit: kah Ammonoh wunnaumonuh wunnompass8tamomukquoh.
33.21 Amon nesnehchage & neese kodtumwohkom n8che ketass8tam8it, kah neese kodtumwáe ketass8tam88 ut Jerusalem.
33.22 Qut usseu ne machuk ut anaquabit Jehovah, ne aseneup Manassehoh 8shoh, newutche Ammon sephamauau wame kogoxumwe nunneukontunkoh, nish Manasseh 8shoh ayimuneupash, kah nah 8tinneumuhkauoh.
33.23 Kah matta hohpahéoou wuhhogkuh ut anaquabit Lord, neane 8shoh Manassehoh hohpaheoneup wuhhogkuh: qut Ammon nano panneussu.
33.24 Kah wuttinneumoh wunnombeukonuk, kah wunnushóuh ut nehenwonche wekit.
33.25 Kah missinnin[n]úog ohkeit nusháog wame neg wanombeukononcheg ketass8t Ammon, kah missinninnúog ne ohkeit nompe ketass8tamwehteáog Josiahoh wunnaumonuh.
34.1 IOsiah shwosuk tahshe kodtumwohkom n8che ketass8tam8it, kah ketass8tam88 ut Jerusalem nishwinchage kah nequtte kodtumwáe.
34.2 Kah usseu ne sampwag ut anaquabit Jehovah, kah pomushau ummayut Davidoh 8shoh, kah matta panneau en wuttinohkôuneiyeu, asuh menadcheuneiyeu.
34.3 Newutche shwosuk adtahshik kodtumwae ketass8tam8it, ash peississit, n8che natinneahwhau um-Manitt8moh 8shoh David, kah nabo neese kodtum8k, n8che pahkehteau Judah kah Jerusalem wutch qunuhqui ayeuonganéhtu, kah kuppahtu, kah kogoxumwe nunneukontunkoh, kah sabassumwe nunneukontunkoh.
34.4 Kah pohquetahwau wut-altarumash Baalim ut anaquabit, kah nunneukontunkoh waabappéhtunkqhetticheh, wuttummetahwhoh, kah kuppiyeuash, kah kogoxumwe nunneukontunkoh, kah sabassumwe nunneukontunkoh, wussóquttahwhoh, kah uppuppissiyeuhkonuh, kah wusseauhkon ut woskeche 8weenohkeóont neg sephama[n]oncheg.
34.5 Chikossum wuskonn8ash sephausuénuog, ut wut-altarum8ôut, kah pahketeo Judah kah Jerusalem.
34.6 Kah ukkeitotanáhtu Manasseh kah Ephraim, kah Simeon, wehque Naphtali, nashpe ummattokum8uh waéenu.
34.7 Kah sohquttahhuk altarsash, kah kuppiyeuush, kah papissiyeuteadt kogoksumwe nunneukontunkanóuh, kah tamehtahwhont wame nunneukontunkoh, papannuppe wame wutohtuóut Israel, qushkeu en Jerusalem.
34.8 Kah nabo shwosuk adtahshe kodtumwáe kehtass8tam8it, pahketeunk ohke, kah wetu, ann8nau Shaphan wunnaumonuh Azaliah kah Maasiah, nanawunnuen ut keitotanat, kah Joah wunnaumonuh Joahaz mehquantamwáen, wutonchteauunat wek Jehovah um-Manitt8moh.
34.9 Kah paonáhettit Hilkahoh keiche sephausuen, nag mag8og teaguash nish paudtômukish wekit Jehovah, nish Levitsog neg nanausquontamácheg pamenummohetteupash ut wunnutcheganit Manasseh, kah Ephraim, kah wame ashquttawhutcheg ut Israel, kah ut Judah, kah Benjamin, kah nag qushkeog en Jerusalem.
34.10 Kah upponamunáoash ut wunnutchegan8óut anakausitcheg neg nanawunukeg wek Jehovah, kah nag wuttinnumauóneau anakausuenúh neh anakausinitcheh ut wekit Jehovah, onchteauunat, kah wunnehteauunat wetu.
34.11 Kah wuttinnumauóneau nehtuh anakausuéninnúh, kah wekitteaénúh, adtôonat wunnehthamwe qussukquanash, kah timber waadjisháut, kah wunnehteauunat ohkeiyeue wetuómut, nish Judae ketass8tamwog ushkomehteauóhetteupash.
34.12 Kah wosketompaog pabahtanumwe usseog anakausuonk, kah neg nanaunukeg, Jahath, kah Obadiah, Levitsog wunnaumonuh Merari, kah Shechariah, kah Meshullam, wutch wunnaumonáont Kohathitsog kutchittúhteauunat, kah wutch Levitsut, wame nah nahtôeu wunne puhpequácheg.
34.13 Kah nag wonk nanawunáog weassinutche[h] kah nanawunáog wame asénitcheh anakausuonk eiyane wuttinneumuhkausuonk: kah wutch Levitsut, na Scribsog kah aninnohsuenúog kah nanausquontamwenúog.
34.14 Kah sohh8wuttauwehettit teaguash nish petukodtomukish ut wekit Jehovah, Hilkiah namehteau wuttinnaumatue b8kum Jehovah nashpe Moses.
34.15 Kah Hilkiah namp8ham, kah unnau Shaphanoh Scribe, nummishkom naumatue b8k ut wekit Jehovah, kah Hilkiah aninnumauau ne b8k Shaphanoh.
34.16 Kah Shaphan uss8wuttau b8k ketass8tamwut, kah wonk paudtaunchem8kauau ketass8toh, n8wau, wame ne ahtúhshop kittinneumog, wutusseneau.
34.17 Kah mukkinnumwog teaguash nish namehteamukish ut wekit Jehovah, kah upponamunáoash ut wunnutchegan8óut nanawunukeg, kah en wunnutchegan8óut anakausuenúog.
34.18 Neit Shaphan noh Scribe wuttinnon ketass8toh n8wau, Hilkiah sephausuénin nuttinnumunk b8k: kah Shaphan wutogketamun ut anaquabit ketass8t.
34.19 Kah n$niyeup, ketass8t n8tog naumatuongane kutt8wongash, nehneguhkom wuthogk8ongash.
34.20 Kah ketass8t ann8nau Hilkiahoh, kah Ahikam wunnaumonuh Shaphan, kah Abdon wunnaumonuh Micah, kah Shaphan noh Scribe, kah Asajah wuttinneumoh ketass8t, n8wau,
34.21 Monchek nat8tomwehteansheh en Jehovahut, kah neg ashqunutcheg ut Israel, kah ut Judah, papaume kut[t]8wongash ne b8k namehteomuk: newutche missi ummusquantamóonk Jehovah, ne sokannumonteaog, newutche k8shinónog matta nanawehteauog wuttinn8waonk Jehovah, ussenat neansukwhosik yeu b8k.
34.22 Kah Hilkiah, kah neh ketass8t kahtimoncheh, auog Huldad mittamwossisse quoshodtumwaen, ummittamwussoh Shallum wunnaumonuh Tikvath, wunnaumonuh Hasrah, nanawehteunk hogk8ongash, (noh ayeu Jerusalem, ut Colledge) kah ne wunnashpe ken8nóneau.
34.23 Kah nah wunnamp8hamauoh, yeu wussin Jehovah um-Manitt8moh Israel, unnok wosketomp noh ann8nukqueóg en nuhhogkat.
34.24 Yeu wussin Jehovah, kusseh, yeu nuppaudtauun machuk ayeuonganit, kah neg na wadohkitcheg, wame matanatam8ongash nish agketamóhettiche ut anaquabit ketass8t ut Judah.
34.25 Newutche nutahquanúmukquog, kah chikohsumauáog onkatogeh manitto weetemungquok, nag woh numm8m8sqhikqunnaoout, nashpe wame wunnutchegane anakausuongan8oash, newaj pish nummusquanittam8onk sokannumuk yeu ayeuonganit, kah matta pish o[n]tán8.
34.26 Kah papaume Judae ketass8t, noh ann8nukqueog nat8tomauónat Jehovah, yeu woh kuttinnoneau, yeu wussin Jehovah um-Manitt8moh Israel, papaume kutt8wongash nish n8tamanish.
34.27 Newutche kuttah n8hkiyeup, kah kutahohpaheomp kuhhog ut anaquabit God, n8tam[á]n wuttinn8waongash ayeuuhkonittue yeu ayeuonk, kah neg na wadohkitcheg kah kutahohpáheomp kuhhog ut anaquabeh, kah kenehnikikkomup kuthogk8unash, kah kummóp ut anaquabeh, ken8taush wonk, n8wau Jehovah.
34.28 Kusseh, kummiyansh ut k8shut, kah pish k8nohteáe mukkinom en k8wenohkeit, kah matta pish kuskesukquash naum8 wame ne machuk, ne paudtau yeuut ayeuonganit, kah neg nah wadohkitcheg: neit paudtaunchem8kauáog wonk ketass8toh.
34.29 Neit ketass8t ann8team8, kah miánau wame Judae kah Jerusalem Eldersoh.
34.30 Kah ketass8t kuhkuhqueu en wekit Jehovah, kah wame Judae wosketompaog, kah wadohkitcheg Jerusalem, kah sephausuénuog kah Levitsog, kah wame missinninnúog matikenukeg kah papeississitcheg; kah ogketam ut wuttauogk8óut wame kutt8wongash ut 8n8wae b8kut, ne namptaumuk ut wekit Jehovah.
34.31 Kah ketass8t neepau wutayeuonganit, & ayim wunn8wáonk ut anaquabit Jehovah, asuhkauónat Jehovah kah nanauwehtinneat wutann8team8ongash, & 8wauwaongash, & ukkuhk8waongash nashpe mamusse wuttah.
34.32 Kah nepauwéhtamunnaóont wame neg na apitcheg ut Jerusalem, kah Benjamin, kah wadohkitcheg Jerusalem wutusseneau, neaunak 8n8waonk God, um-Manitt8m8oh 8sh8oh.
34.33 Kah Josiah amaunum wame nishkeneunkquokish, wutch wutohtimóneat ne wadchiyeum8[u]k wunnaumonuh Israel, kah wame wutch Israel neg na apitcheg, 8tinninneuméhhuáhuónuh, wuttinneumuhkauónat Jehovah um-Manitt8m8oh: kah nisahke pomantog matta amaéog wutch asuhkauònat Jehovah 8sh8oh um-Manitt8m8oh.
35.1 NAno, Josiah paumuk[ô]adtue mishadtup88 en Jehovah ut Jerusalem: kah nehtòog paumukôadtuonk nabo yau quinohhog negonne nepáuz.
35.2 Kah wunohto sephausuénuog ut meechumuhkónaongan8óont, kah 8t8antamhéouh, wuttinneumuhkausinneat wekit Jehovah.
35.3 Kah unnau Levitsoh neg kohk8tomauoncheg wame Israeloh, ne wanetupanatamweyeuutcheg en Jehovahut, ponam8k wunneetupanatamwe ark, wekit ne Solomon wunnaumonuh David Israelle ketas8t ayikup, matta pish weaninno ut kuttugkeóont: yeuyeu wuttinneumuhkok Jehovah kum-Manitt8mw8, kah Israelloh ummissinninneumoh.
35.4 Kah quashwehtam8k neaunak week8ash k8sh8óog, neaunak k8nappuongan8oash, neaunak 8sukuhwhonk David Israelle ketass8t, kah neaunak 8sukuhwhonk Solomon wunnaumonuh.
35.5 Kah neepau8k wunneetupanatamwe ayeuonganit, neaunak wutchadchaubiyeuongan8óash keemat8e wut8shinneunk, kah neaunak wutchadchaubiyeuongan8óash Levitse wutteateashiyeuongan8oash.
35.6 Neane nehtau8k paumukôadtuonk, kah wunneetupanatamwaheuk kuhhogkaóog, kah quagwashwéaheuk kemat8óog, onk woh nag usseog neaunak wuttinn8wáonk Jehovah, nashpe wunnutcheganit Moses.
35.7 Kah Josiah aninnumauau missinninnuh wutch flokut, lambsoh kah kidsoh, wame wutch paumukôadtue mag8ongash, wame neg na apitcheg, unogkemôog nishwinchage muttañonganogkussuog oxinog, yeug wutch ketass8t wuttinneetuonk.
35.8 Wussontimósimoh wekontamwáe aninnumauáog missinninnúh, en sephausuenuut kah Levitsut, Hilkiah, kah Zechariah, kah Jehiel nánawunnuenúitcheg ut wekit Jehovah, aninnumauáog sephausuenúh, wutche paumukôadtue mag8ongash, neese muttannonganogkussuoh, kah nequtta tahshe pasuk8oh lambsoh, kah nishwudt pasuk88og oxinog.
35.9 Wonk Cononiah, kah Shemajah, kah Nathaniel weematoh, kah Hashabiah, kah Jehiel, kah Jozabad, negonneyeuutcheg ut Levitsut, aninnumauáog Levitsoh paumukôadtue mag8ongash, napanna tahshe muttannonganogkussuoh lambsoh, kah napanna tahshe pasuk88oh oxinoh
35.10 Neit wuttinneumuhkausuonk quagquoshwehtausu, kah sephausuenuog neepoog wutayeuongan8out, kah Levitsog 8nappuongan8out, neaunak ketass8t wutann8team8onk.
35.11 Kah nehtoog paumukoadtuonk, kah sephausuenuog seahteaog, wutch wunnutchegan8out, kah Levitsog wunnushouh.
35.12 Kah ontohtoog chikohtae mag8ongash, woh ummagunnaóont neaunak wutteateashiyeuongan8e wutchadchabiyeuongan8oash missinninnuog, magunat en Jehovah$ut, neansukwhosik upb8kum Moses: kah ne wuttinheoneau oxinoh.
35.13 App8suog paumukoadtuonk ut n8taut, neaunak kuhk8waonk: qut wunneetupanatamwe mag8ongash wunneeputtauuneau ut ohkuhquehtu, kah ut Caldronsut kah ut pansut, kah teanuk wutchadchaubenumauoneau missinninnuh.
35.14 Kah ompetak nagumau quagquoshwunumóog, kah wutch sephausuenuog newutche sephausuenuog wunnaumonuh Aaron chikohtae mag8ongash, kah wes nô pajeh wunnonk8ut: newaj Levitsog qu[a]gquoshwunnumahettit, kah wutch sephausuenuh wunnaumonuh Aaron.
35.15 Kah ket8hamwaenuog wunnaumonuh Asaph appuog wutappuongan8óut, nean ann8teamwit David, kah Asaph, kah Heman, kah Jeduthun wunnaumwaeneumoh ketass8t, kah nanausquontamwaenuog ut nish$noh squontamut: nag matta woh amaeog wutch 8tinniñeumuhkausuongan8out, newutche Levitsoh wemat8uh ukquagquoshwunnumauouh.
35.16 Nemehkuh wame wuttinneumuhkausuonk en Jehovah$ut quagwoshwunnausu ne kesukok, nanawehtinneat paumukoadtuonk kah magunat chikohtae mag8ongash ut wut-Altarumut Jehovah, kah neanann8teamwit ketass8t Josiah.
35.17 Kah wunnaumonuh Israel neg na apitcheg neg nanawéhteunkig paumukôadtuonk na ahquompak, kah mat seane petukqunnegane mishadtup8onk, nesausuk tahshikquinne.
35.18 Kah matta ne teague paumukôadtuonk netatupeno ut Israel, wutch ukkesukodtumut Samuel quoshodtumwaen: kah wame Israelle ketass8tamwog, matta ne wuttinne nanawéhteau8uneau paumukôadtuonk ne an8hqueneunkquok ne Josias nanawehteunk, kah sephausuenúog, kah Levitsog, kah wame Judah kah Israel neg na apitcheg, kah neg wadohkitcheg Jerusalem.
35.19 Nabo shwosuk adtahshe kodtumwohkog Josias yeu paumukôadtuonk nanwehteauunáh.
35.20 Wame yeush mahche n$nag, Josiah quagquoshwehtog temple, Necho Egypte ketass8t, kuhkuhqueu wutáyeuwuhkontamunat Carchemish, kishke Euphrates: kah Josiah wutayeuuhkonittue sohwehtauoh.
35.21 Qut wuttinann8non ann8naénuh n8wau, toh woh kittinhesh ken ketass8t ut Judah? matta kutayeuúhkonun8h yeu kesukok, qut ayeuúhkontamunat wek uttiyeuoh ayeuwutteog: newutche God nutann8nuk kenupshonat kehchithash wutch weogkéheónat God, noh weetomuk8, matta woh kenushik8h.
35.22 Qut Josiah matta ukquinnuppinnumauoh wuskesuk, qut pen88hwhosu, woh wutáyeuuhkonónat, kah matta n8tam8 ukkutt8ongash Necho wutch wutt8nit God, kah peyau wutayeuuhkononat ut 8nohkoiyeuut Megiddo.
35.23 Kah pepummuwaenuog pepumwaog ketass8toh Josiah, kah unnau wuttinneumoh monchaneg, newutche m8cheke n8chumwehtahwhut.
35.24 Newaj wuttinneumoh, ukkodtinouh ne wutch chariotut, kah upponouh nahohtôeu chariotut, ne ohtunk, kah uppas8ouh Jerusalem, kah nupp8, kah posôkinau ut 8shoh 8weenohkeit, kah wame Judah kah Jerusalem mauemaog Josiahoh.
35.25 Kah Jeremiah mauemau Josiahoh kah wame wosketompae kah mittamwossisse, ket8hhamwaenuog mauem8e weadtimaog Josiahoh pajeh yeu kesukok, kah nag ayimwog kuhk8waonk, kah kusseh nish, wussukwhosuash ut ummauemuwaongan8out.
35.26 Kah onkatogish wutusseongash Josiah, kah 8neetuonk, neansukwhosikup ut wuttinnaumatuonganit Jehovah.
35.27 Kah wutusseongash negonne kah maumachish, nish wussukwhosuash ut upb8kum8out Judae kah Israelle ketass8tamwog.
36.1 NEit missinninnuog ne ohkeit nemunaog Jehoahazoh wunnaumonuh Josiah, kah wunnompe ketass8tamuhkonouh ut Jerusalem.
36.2 Kah Jehoahaz nesnehchage kodtumwohkom kah nish, n8che ketass8tam8it, kah nishuoh nepáuzoh ketass8tam88 ut Jerusalem.
36.3 Kah [E]gypte ketass8t wutontsapheuh ut Jerusalem, kah ôadtehteaheau ne ohke nequt pasuk8e silvere talentsash, kah pasuk golde talent.
36.4 Kah [E]gypte ketass8t Eliakimoh wematoh ketass8tamwaheau ut Judah kah Jerusalem, káh wutôs8wunnaumauoh 8wesuonk Jehojakim, kah Necho nemunau Jehoahazoh wematoh, kah wutuss8wunuh Egypt.
36.5 Jehojakim noh nesnechage kodtumwohkom, kah napanna n8che ketass8tam8it, kah nabo nequtte kodtumwae ketass8tam88 ut Jerusalem, kah ussu ne machuk ut anaquabit Jehovahoh ummanitt8moh.
36.6 Nebuchadnezzar Babiloné ketass8t wutayeuuhkonuh, kah wuttohtogkupunoh, fettersash, kah wutuss8wunuh Babilon.
36.7 Nebuchadnezzar wonk monchadtoou nawutch auwohteaongash wutch wekit Jehovah en Babilon, kah upponamunash wuttemplumut ut Babilon.
36.8 Kah onkatogish wutusseongash Jehojakim, kah wunnishkeneunkquott8mash nish aseipash, kah ne namehteauit, kusseh nish wussukwhosuash ut up-b8kum8out Israelle kah Judae ketass8twamwog kah Jehojakinoh wunnaumonuh wunnompass8tamomukquoh.
36.9 Jehoiachin shwosuk tahshe kodtumwohkomup n8che ketass8tam8it, kah ketass8tam88 nishuoh nepauzoh, jah piogkuk[-]kesukquae ut Jerusalem, kah usseu ne machut ut anaquabit Jehovah.
36.10 Kah kodtum8 mahtshunk, Nebuchadnezzar ketass8t, wunnegont8ónuh, kah uppas8óuh Babylon nashpe tapeneunkquotte wishquash ut wekit Jehovah, kah Zedekiahoh wematoh ketass8tamwaheau ut Judah kah Jerusalem.
36.11 Zedekiah nesnechage kah nequtta kodtumwohkom n8che ketass8tam8it, kah nabo nequtta kodtumwáe ketass8tum88 ut Jerusalem,
36.12 Kah ussu ne machuk ut anaquabit Jehovah, um-Manitt8moh, matta hohpáheaou ut anaquabit Jeremiah quoshodtuk wutch wutt8nut Jehovah.
36.13 Wonk cheketauau Nebuchadnezzaroh neh chadchekeyeuwáhikqutcheh nashpe Godoh, qut chetauwèhteau wussittipuk, kah menehkéhteau wuttah, matta woh ukquinnuppeinat en Jehovahut um-Manitt8moh Isral.
36.14 Nano wame kehcheyeue sephausuén[u]og kah missinninnúog m8cheke panneusseog, neaunag wame wunnishkeneunkqott8m8ash penuwohteaog, kah nishketeauog wek Jehovah, ne waneetupanatamwahteunkup ut Jerusalem.
36.15 Kah Jehovah 8sh8oh um-Manitt8m8oh n$noh wuttin ann8non nashpe wunnutchegan8out wutann8naénumoh, nompoáeu omohkeu, kah ann8team8 newutche kitteamonteanumau nummissinninneumoh, kah wutappuonganit.
36.16 Qut nag momonehtauaog wutann8naenumoh God, kah mishanantamwog wuttinn8waongash, kah onkquanumwehteaog ukquoshodtumwaeneumoh, nô pajeh umm8squanittam8onk Jehovah ayeuuhkonittue neepauwehtauau ummissinninneumoh, n[ó] pajeh wanne netskehettinneát.
36.17 Newaj nukkuhkomwaheont Caldee ketass8t, noh nohtauont 8skeneumoh ut wunneetupanatamwe wetuomut, kah wanne kitteamonteanumoou wuskeniñuh, asuh nunksquaesoh, kehchiis, asuh noh mattauntog, wame ummagun ut wunnutcheganit.
36.18 Káh wame auwohteaongash ut wekit God, magogish kah papeississinitcheh, kah nompak8unash wekit Jehovah, kah wunnompak8unash ketass8t, kah wussontimosumoh, wame yeush uppaudtauunash Babilon
36.19 Kah chikkosumwog wek God, kah tauwutchahthamwog Jerusaleme pummeneutunk, kah chikosum wáme mishittae komukqutash nashpé n8tau, kah matchehteau wame tapeneunkquttue wishquash.
36.20 Kah neh tomwuttamunutcheh togkodteg, wutuss8wunah Babilon: uttoh adt wuttinneumoh, kah wunnaumonuh, nó pajeh ketass8tam8it Persiae ketass8tamoonk.
36.21 Pak[o]dche ussenat wuttinn8waonk Jehovah nashpe wutt8n Jeremiah, nó pajeh ohke nanawehteomuk wussabbath8mash, newutché nisahke touwussik, nanawehteau wussabbat8mash, papogkodche nesausuk tahshinchage kodtumwae.
36.22 Kah negonne kodtum8k Cyrus Persiae ketass8t (ne ukkutt8onk Jehovah ne an8wop wutt8n Jeremiah woh pakodche nnih) Jehovah wogkouunau wunnashauonguh Cyrus Persiae ketass8t: newaj wahteauwahuau papashpe wame wutass8tam8onganit, kah wonk 8sukuhhumun, n8wau,
36.23 Yeu wussin Cyrus Persiae ketass8t, wame ketass8tam8ongash ut ohkeit Jehovah kesukque Manit nuttinnumunkqunash, kah nummeechumuhkonuk n8wekuhkauonat, ut Jerusalem, ne ut Judah, howan noh, kenugke kenaau wame ummissinninneumoh: Jehovahoh um-Manitt8moh weetomukqutch, kah kuhkuhqueitch.
