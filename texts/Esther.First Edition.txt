1.1 KAh niyeup, pómonaog Ahasuerus (yeuoh Ahasuerus, noh kohtass8tam8it, wutch India, wehque Ethiopia, nequt pasuk8e, kah nesnehchage kah nesausuk wutohtim[ó]neash.)
1.2 Yeush kesukodtash, ketass8t Ahasuerus, ápit ukketass8tamóe appuonganit, ne ut Shushan mishekomukqut.
1.3 Nashwe kodtumwáe kehtass8tam8it, mishadtu[p]wéheau wame wussontimósumoh, kah wuttinneumoh, ummenuhkesuongan8 Persia kah Media, wutohtimóinneahtu[s]kauáog, kah sontimóog neg apitcheg anaquabenit.
1.4 Nahtitteadt wutass8tamóe sohsum[ô]e ween[a]uwetuongash, kah wanegik quttiánittue wohquanittúonk, m[8]che[t]ikquinne, nequt pasuk8e, kah shwosuktahshinchage kesukodt[á]e.
1.5 Kah yeush kesukodtash ma[h]tshunk, ketass8t mishadtupwéheau wame missinninnuh, neg apitcheg Shushanne mishekomukqut, naneswe matikkenutcheh kah papeississi[n]itcheh, nesausuk tahshikquinne, ut ta[n]o[h]k[e]teaong[a]ne chippinneutonganit, ut ummishekomukqut ketass8t
1.6 Na wompiyeuash, ashkoshkiyeuash, kah 8nôiyeuash wôashadtu[n]gish, kishpissuash nashpe wun[neh]ashpo[h]togquash, kah purple pemeneahtonash, silvere ringsehtu, kah marble neepattunkqu[o]nkash, appinneash goldeu8ash, kah silvereu8ash, ut m8sompskinausuut ut nashpe musque, kah 8nôe kah wompi, kah m8i marble.
1.7 Kah 8tattamwaheouh nashpe golde wishquash (auwohteaongash eiyanishquash) kah ketass8tam8e wine m8cheke, neáhunniit ketass8t.
1.8 Kah wuttattamóonk neaunak wunnaumatuonk, matta wuttattamwehettéog: newutche ktass8t ann8nau wame wutannohsueneumoh ut wekit, wutussenaóont nish$noh wosketmp wuttapeneaum8onk.
1.9 Kah wonk Vasthi kehche-sonkusq mishadtupwéheau wame mittamwussissoh, ut ketass8tam8e komukqut, ne wuttaihe ketass8t Ahasuerus.
1.10 Nesausuk adtahshikquinogkok, ketass8t wuttah weekontam8m8uk nashpe wine, ann8nau Mehuman, Biztha, Harbona, Bigtha, kah Abagtha, Zethar, kah Carkas, nesausuk tahsuog Euneuksog, neg wadtinninneumukig ut [à]naquabit ketass8t Ahasuerus.
1.11 Pas8[ó]nat Vasthi kehche sonksq, anaquabit ketass8t, nashpe ketass8tam8e chetuhquab, wunnahtinónat missinninnúh, kah sontimósoh 8neetuonk: newutche wunnompamukqussu.
1.12 Qut Kehchissunkisq Vasthi, sekeneam peyonat, ketass8t ann8teamwit nashpe wut-Euneuksumoh, newaj ketass8t m8cheke musquantog, kah ummusquanittam8onk wutchikossikqun.
1.13 Neit ketass8t unnau waantamwenúh, neg wahteunkig utt8cheyeu8ash (newutche ne ketass8t wuttéhenneheon wame neh waheoncheh naumatuonguh, kah wussittum8onguh.
1.14 Kah noh asuhkunk, Carshena, Shethar, Admatha, Tarshis, Meres, Marsena, Memucan, nesausuk tahsuog Persiae kah Medie sontimóog, neg nagig ketass8t wuskesuk, neg negonne apupanneg ut ketass8tam8onganit.)
1.15 Toh kuttinneheóun kehchesonksq Vasthi, neaunak unnaumatuonk, newutche matta ussu wutann8team8o[u]k ketass8t Ahasuerus, nashpe euneuksog?
1.16 Kah Memucan namp8ham ut anaquabit ketass8t, kah sontimóog, Vasthi kehchisonksq matta webe matchenéheóou ketass8toh, qut wonk wame sontimósoh, kah wame missinninnúh, ut wame wutohtimóneat ketass8t Ahasuerus.
1.17 Newutche yeu wutuss[e]onk kehchesonksq, pish poquadchit peyom8 en wame mittamwossissehtu, newaj pish sekeneauáhettit wessuk8oh ut wuskesuk8óut, aunchem8ónta[m]uk: ketass8t Ahasuerus ann8team8, Vasthi kehchesonksq pas8ónat anaquabit, qut matta peyau.
1.18 Netatupe, wame Persiae kah Mediae kehchesquaog ne pish unnâog yeu kesukok, wame ketass8t wussontimósimoh, neg n8togig wutusseonk kehchesonksq, newaj wussaumeyeu8k sekeneáittúonk kah musquanittuonk.
1.19 Tapeneog ketass8t noh wutch sohham8m8utch ketass8tamóe ann8teám8onk, & wussukwhositch ut kenugke Persianse kah Medse unnaumatuonganit, matta onchehteau8unat, Vasthi woh matta wonk peyoou anaquabit ketass8t Ahasuerus, kah ketass8t, anninnumauonch ukketass8tam8e n$niyeuonk onkatogeh, noh [á]neuhkonkqutcheh.
1.20 Kah ketass8t wuttinnaumatuonk ne woh ayik, wateauwáhuwamuk papannuppe wame wutass8tam8onganit, (newutche missi) wame ummittamwussinneunk pish quttiánumaog wessuk88oh, naneswe matikkenukeg kah papeississitcheg.
1.21 Kah ne unn8waonk 8sekittahikqun ketass8t, kah sontimósog, kah ketass8t usseu neaunak wuttinn8waonk Memucan.
1.22 Newutche negonsh[h]ua wussukwhongash en wame 8tohtimone8mash ketass8t, en nishnoh wutohtimóin, neaunak ne 8sukuhwhonk, kah en nishnoh missinninnúog, neánont8wáhettit, nishnoh pasuk wosketomp pish nanawunnum nehenwonche wek, kah ne pish wahteauwáhuon neanont8wahettit wame missinninnúog.
2.1 YEush mahche n$nag, ummusquantam8onk ketass8t Ahasuerus anwôshik, mehquanumau Vasthi, kah uttoh aseit, kah ne teag ayeuuhkonittue wôsittumauont.
2.2 Neit wuttinneumoh ketass8t neh wadtinninneumuhkongqutcheh, n8waog, natinnehamauunach wunneetue peenompoh.
2.3 Kah ketass8t kehtimonch annohsuénúh ut wame wutass8tam8e wutohtimóneat, onk woh nag miyanáog wame waunéginitcheh peenompoh, en Shushanut mishikkomukqut, mittamwussissog wek8óut, ut wunnutcheganit Hege ketass8t wut-Euneukumoh, noh nanawunont mittamwussissoh, kah aninnumauunach ne teag ne pahkhukqhettit.
2.4 Kah peenomp noh wasukkitteahont ketass8toh, noh nompe kehchesonkqsuomonch Vasthioh, kah ketass8t ne wuttapeneamun, kah ne wutussen.
2.5 Ut Shushne mishikommukqut, na wutapin pasuk Jew, noh ussowesu Mordecai, wunnaumonuh Jair, wunnaumonuh Shimei, wunnaumonuh Kish, up-Benjamite.
2.6 Noh wuss8wóus Jerusalem, kenugke missinnóog, neg monchanutcheg weeche Jekoniah Judae ketass8t, neh Nebuchadnezzar Babylone ketass8t monchanumpoh.
2.7 Kah noh wadchanau Hadassah, noh Esther, wuttaunoh wussissesoh, newutche noh matta wut8sheu asuh wutokas[e]u, kah peenomp wunnompamukqussu kah wunneetu, noh Mordecai (8shoh kah okasoh napinit) wunnemunoh nehenwonche 8tauninneat.
2.8 Neit n$niyeup, ketass8t wutann8team8onk kah wuttinnaumatuonk n8tunkquok, kah monaog penompaog môaéhettit, ut Shushane mishe komukqut, ut wunnutcheganit Hegai, Esther pas8au ketass8t wekit, ut wunnutcheganit Hegai nanawunont mittamwussissoh.
2.9 Kah penomp tapheau, kah wunnampteauoh 8womoausuonk, kah teanuk wuttinnumauoh nish pahkhuóm8ugish, kah nish wadchiogish wuhhogkat, kah nesausuk tahsuoh nunksquoh, neh tapeneunkqussinitcheh aninnumauónat, wutch ketass8t wekit, kah wuttahshinau, kah ummaidumoh en kehche ayeuonganit, wekuóut mittamwussissog.
2.10 Esther asquam wuttinnóon ummissinninneumoh, asuh a[n]onkumoncheh: newutche Mordecai ummechumuhkonuh matta wuttinn8wauneinneat.
2.11 Kah Mordecai asekesukokish pomushau anaquohtag chippinneutunkanit mittamwossissekomukqut, wahteauunat uttoh aniit Esther, kah uttoh pish âniit.
2.12 Kah ne woh adt8che petutteadt, nish$noh nunksq en ketass8t Ahasuerus, mahche na apit nabo nees8oh nepauzsaoh, ne ahennihettit mittamwossissog (newutche ne ne uppahk8t[ó]sue kesukodtum8oash mahtshunk, shwosuk tahsuog nepauzsaog nashpe myrhe pumme, kah nequttat tahsuog nepauzsaog nashpe weetemungquodtee, kah onkatoganash pahkeheonat mittamwossissog)
2.13 Neit yeu wuttinne peyau nishnoh peenomp ketass8tamwut, uttoh an kodtantog ne aninnumauon, 8weechauónat wutch wek8óut mittamwossissog en ketass8t wekit.
2.14 Wunnonkquae monchu, kah nompuhkeit qushkeu en nahohtôeu mittamwossisse wekuóut, ut wunnutcheganit Shaasgaz, ketass8t wut-euneuksumut, noh nanaweheont wushkoppu: matta wonk petukauóou ketass8toh, kuttumma ketass8t tapeneauont, kah wesuongane wehkomont.
2.15 Kah Esther, wuttaunoh Abihail, wussissesoh Mordecai (noh neh anadchononcheh nehenwonche wuttaunut) wututt8chiyeum paom8uk petukauonat ketass8t, wanne teag wehquetum8, qut ne Hegai, wut-euneukumoh ketass8t, noh nanaweheont mittamwossissoh, neáne kuhquttuk: kah Esther ahto tapeneoadtuonk ut anaquabhettit wame neg mônunneauoncheg.
2.16 Neit Esther neemunau en Ahasuerus ketass8tamwut, en ukketass8tamukkomukqut, ut piogqussit nepauz (noh Tabethe nepâuz) nesausuk adtasheh kodtumwae nanauunuadt.
2.17 Kah ketass8t anue womonau Estheroh onk wame mittamwossissoh, kah noh ohtoou tapeneôadtuonk, kah womonittuonk ut anaquabit, anue onk wame penompaog: newaj ponamauont ketass8tamóe chetuhquab ut upuhkukqut, kah ukk[e]htussonksquaheuh nompe Vasthi.
2.18 Neit ketass8t mishadtupweheau wame wussontimósumoh, kah wuttinneumoh, Esther ummishadtupp8onk, kah onwohshitteau wutohtimoineash, kah mag8 mag8ongash, neaunak wuttinniyeuonk ketass8t.
2.19 Kah penompaog moiaéhettit nahohtôeu, neit Mordecai appu ketass8t 8squontamut.
2.20 Esther asquam wunnahtinóuh anonkumonch[e]h, asuh ummissinninneumoh, neane meechumuhkonuh Mordecai, newutche Esther ussu wutan8team8onk Mordecai, onatuh éyeuwinnit.
2.21 Ut yeush kesukodtash, (Mordecái apit ketass8t 8squontamut) nees8og ketass8t wut-euneuksumoh Bigthan kah Teresh, yeug nanawehteunkig usquont, musquantamwog, kah kod nushaog ketass8t Ahasuerus.
2.22 Kah ne 8wahteauun Mordecai, noh anont Estheroh sonksquoh, kah Esther wuttinnon ketass8toh ut 8wesuonganit Mordecai.
2.23 Kah ne nadwushitteómuk, namehteauun, newaj neeswe kechequabit ut mehtugqut: kah wussukwhosu ut mehquontam[ô]e [k]8kut, ut anaquabit ketass8t.
3.1 MAhche yeush n$nag, ketass8t Ahasuerus tohshinau Hamanoh wunnaumonuh Amedatha wutAgagit, kah wuttashinuh, kah wutanue ponamauog wutappuonk onk wme ne sontimoh neh weetomukqutcheh.
3.2 Kah wame wuttinneumoh ketass8t ut ketass8t wutussquontamut, nauwaeog, kah quehtianumwe wunehteaog Hamanoh, newutche ne wuttinann8teamun ketass8t papaume nehoh: qut Mordecai matta nauwaeu asuh ukquehtiánumwe unnehheuh.
3.3 Neit ketass8t wuttinneumoh, neg wutusquontamut ketass8t, unnaog Mordecai, tohwaj panneussehtaman wutann8team8onk ketass8t.
3.4 Kah nniyeup, asekesukokish weadtimahettit, kah matta wunn8tauuh, unnaog Hamanoh, naumunat uttoh en Mordecai wuttinniyeuongash menuhkohteau, newutche nah wuttinuh noh Jew.
3.5 Kah Haman nag Mordecai matta nauwaeu, kah matta ukquehtianumwe unnehik8oh, neit Haman mishe musquantam.
3.6 Kah manauwontam wunnusse tohqunonat Mordecai, newutche nag wunnahtinouh ummissinninneumoh Mordecai: newaj Haman kodtantog paguanonat wame Jewsog, pannuppe wame wutass8tam8onganit Ahasuerus, ummissinninneumoh Mordecai.
3.7 Negonne nepauzaug (noh Nisane nepauz) nabo neese kodtum8mit Ahasuerus ketass8t, tohshonteaog Pur, ne tanohtoadtuonk ut anaquabit Haman, asekesukokish, kah uhosuka[u]e nepauzsae, pajeh nabo nees8it jepauz ne Adare nepauz.
3.8 Kah Haman unnau ketass8toh, Ahasuerusoh, na nawhutch missinniñuog nanwiyeuog, kah sepakeog, ut kenugke missinninnutu, ut wame ketass8tamoe wutohtimoneat, kah wuttinnaumatuongan8 pen8weyeu8 wutch wame missinninnuut kah matta nanaweheoog ketass8t wuttinnaumatuonk, newaj matta ne ketass8t 8chiyeuonganein mukk8naonaoont.
3.9 Tapeneog ketass8t, wussukwhositch, onk woh nag, askomehtahwhoog: kah nen nutôadtuhkauoog piogque muttannonganogkodtash silvere tallentsash, ut wunnutchegan8out yeug meechumuhkonitcheg ut ne usseonk, paudtauunat en ketass8t wunnompek8unekomukquehtu.
3.10 Kah ketass8t neemunum uppethennitchab wutch wunnutcheganit, kah wuttinnumauoh Hamanoh wunnaumonuh Amedatha, wut-Agagit ummatwom8oh Jewsog.
3.11 Kah ketass8t unnau Hamanoh, silver kittinn[u]ontean, missinninnuog wonk unnehheoneat uttoh an tapeneaman.
3.12 Neit ketass8t wuscribsumoh wehkomoog nabo neese quinhog negonne nepauz, kah na$ut wussukwhosu neaunak wame ne Haman anann8teamit, en ketass8t wul-Leiftenantsumut, kah en nanawunnuenuut neg apitcheg ut nish$noh wutohtimoinneat, kah en nanawunnuenuut, wame missinninnuog ut nishnoh wutohtimoinneat, neaunak ne wussukwhonk, kah en nishnoh missinniñuut neaunak wuttinnont8waongan8, ut 8wesuonganit ketass8t Ahasuerus, wussukwhosu, kah sealhausu nashpe ketass8t uppehthennitchab.
3.13 Kah Lettersash negonshhuonash nashpe konupshoncheg, en wame ketass8t wutohtimoneat, paguanonat, kah nushonat kah ushkomeheounaoont wame Jewsog, papeissitcheg kah kehcheiog, mukkiesog kah mittamwussissog, pasuk kesuk, ut nabo nashikquinhog, nabo nees8it nep[a]uz (noh Adare nepauz) kah nemun8k sequttahhamauongn8oash, wutche k8sequttahham8onk.
3.14 Nompsukhum8e wussukwhonk, wutche ann8teám8onk magunat en nishnoh wutohtimóinneat, wahteauwaheoneau wame missinninnúog, onk woh uppogkodch nanashweenaóo[u]t ne kesukok.
3.15 Kônupishoncheg sohhamwog, kenupshahéoog nashpe ketass8t wutann8team8onk, kah unnaumatuonk magun ut Shushanne mishe komukqut, kah ketass8t kah Haman nummattappuog wuttattamun[a]t, qut keitotan Shushan wuttamehpunáog.
4.1 MOrdecai wahteunk wame neaunag, Mordecai neh nekikom wuthogk8un[ash], kah hogk8 man8tiónak kah pukquee, kah sohham en nashaue keitotanat, kah mishont8ae, kah weesogohpôsue mau.
4.2 Kah peyau anaquohtag ketass8t 8squontamut: newutche matta howan woh petutteoou ketass8t 8squontamut, agquit man8tiónak.
4.3 Kah ut nishnot wutohtimóinneat, uttoh ketass8t wutann8team8onk, kah wuttinnaumatuonk paóm88k, mishe mauonganú8, ut kenugke Jewsut, kah mat meetseonk, kah mauonk, kah maumuttam8onk, kah monaog nashpe kouéog man8tiónak kah pukque.
4.4 Neit ummaidumoh Esther, kah wut-Euneuksumoh, nag peyaog kah wuttinnóneau: neit keichesonksq mishe neuántam, kah negonshhuau hogk8onk wuthogquñeat Mordecai, kah amaunumauônat man8tiónak wutch wuhhogkat: qut matta wutattumunnum8un.
4.5 Neit Esther wehkomau Hatach, pasuk8 ketass8t wut-Euneuksumoh, neh kahtimoncheh 8tinninneumuhkongqunat, kah ann8team8 en Mordecaiit, wahteauunat toh aunak, kah tohwutch.
4.6 Neit Hatach sohham en Mordecaiut, en keitotanáe toumaogquehtu, ne anaquohtag ketass8t 8shsquont.
4.7 Kah Mordecai wuttinnon, wame ne ashpunadt, kah uttoh adtahshik teaguas, nish Haman quoshomoncheh, ôadtuhkonat ut ketass8t wunnompakou[u]nehtu, wutche Jewsog, paguanonaòont.
4.8 Wonk wuttinnumauoh nompwussukhum8e naumatue wussukwhosuonk, ne anumauut, ut Shushan, na uppaguanònat, wunnahtinónat Estheroh, kah 8wahteauwaheónat: kah ummeechumuhkonónat, woh petukauónat ketass8toh, wehquetumauónat, kah wunnanampasumónat ut anaquabenit wutche ummissinninneumoh.
4.9 Kah Hatach peyau, kah wuttinnonash Estheroh ukkutt8wongash Mordecai.
4.10 Wonk Esther ken8nau Hatach, kah ann8nau en Mordecai.
4.11 Wame wuttinneumoh ketass8t, kah missinninnúog ketass8t wutohtimóneatu, nag wahteauog, wuttinniin howan asuh wosketomp asuh mittamwossis peyaonont ketass8toh, anomeneutunkanit, noh matta wehkomóont, pasuk8 nont wuttinnaumatuonguh, nushonat, qut kuttuma neh ketass8t samogkinnumauoncheh golde scepter, onk woh pomantam: qut nen asquam n8wehkomutteuh petukauônat ketass8t, shwinchadtikquinne.
4.12 Kah wuttinonaoash Mordecaioh, ukkutt8wongash Esther.
4.13 Neit Mordecai ann8team8 namp8hamauónat Esther, unnantogon, pish nuppohquohham ut ketass8t wekit, anue onk neg wame Jewsog.
4.14 Newutche mamusse netahshuwáan yeu ahquompak, neit pohquanittuonk kah pohquohwhunnittuonk pish waápehtunkquog Jewsog wutch onkatuk ayeuonganit, qut ken kah k8sh wek pish kutôshkomitteáwhutteámw8: kah howan wahteunk toh kittin peyonat ass8tam8onganit, ne utt8cheyeu8ut?
4.15 Neit Esther wuttinuh yeu qushkinnumôk Mordecai.
4.16 Monchish, miyán wame Jewsog neg namhetcheg Shushan, kah mat meetseanshek, meetsehteok asuh wuttattam8teok nishikkesukquae, nukonáe asuh kesukodáe, nen wonk kah num-maidumog mat nummeetseumun: neit pish nuppetutteam in ketass8tamut, ne matta neaunán8g naumatuonk, kah nupp8on, nunnup.
4.17 Neit Mordecai monchu, kah ussu wame ne Esther ánann8nont.
5.1 KAh n$niyeup, nashikquinogok, Esther hogk8 ukketass8tamwe hogk8unash, kah neepau anome chippinneutonganit ut ketass8t wekit, piuhsuke ketass8t wekit, kah ketass8t quenappu ukketass8tamóe appuonganit, ut ketass8tamukkomukqut, piuhsuke wetuóme squontamut.
5.2 Kah n$niyeup, ketass8t nauont Estheroh, neepau chippinneutonganit, namehteau kittamonteanittuonk ut anaquabenit, kah ketass8t summagunnumauau golde scepter en Estherut: neit Esther pas8tshau, kah mussinnum wannashque scepter.
5.3 Neit ketass8t wuttinuh, teag kukkodtantam sonksq Esther? kah teag k8wehquetumóonk? pish kittinnumont pajeh pohshe ass8tam8onganit.
5.4 Kah Esther namp8ham, tapeneog ketass8t, ketass8t kah Haman peyaontaj yeu kesukok banquet ne quagquoshwehtamauog.
5.5 Neit ketass8t n8wau, kenupwushah Haman, onk woh ussu Esther ne an8wadt, neit ketass8t kah Haman peyaontamwog banquet ne Esther quagquoshwunuk,
5.6 Kah ketass8t unnau Estheroh ut wine banquet, teaguas k8wehquetumoonk, kah pish kittinnumontean? kah teaguas kenanompanwaonk? pajeh pohshe ass8tam8onganit pish ussen.
5.7 Neit Esther namp8ham, kah n8wau ne n8wehquetum8onk, kah nunnanompanwaonk.
5.8 Namehteauon kitteamonteanittuonk ut anaquabit ketass8t, kah tapeneadt ketass8t 8namptamunat n8wehquetumoonk, kah ussenat nunnanampanwaonk: ketass8t kah Haman peyaontamwehettich banquet ne pish nag quagquoshwehtamauog, kah saup pish nutussen ne ketass8t an8wadt.
5.9 Néit Haman weekontamwe sohham ne kesukok, kah nashpe weekontamwe metah, kah Haman nauont Mordicai ketass8t 8squontamut, matta neepoou, asuh matta ummamonchehtauoh, numwabehtunk musquanittam8onk ayeuuhkonittue Mordecaioh.
5.10 Qut Haman ukkehchetuhhónuh, kah paont wekit, ann8team8, kah wehkomau weetompuh, kah Zereshah ummittamwussoh.
5.11 Kah Haman ummishamauoh wussohsumóe weenauwetuongash, kah wutch mattaánutcheh wunneechanoh, kah wame nish ne adt ketass8t tahshinnumauoncheh, kah uttoh an tahshinont ánue onk neg sontimóog, kah wuttinneumoh ketass8t.
5.12 Kah Haman n8wau, nano, nux, Esther sonksq wanne howane unnanumaú8 8weeche peyaontam8mónat ketass8toh banquet, webe nen, kah saup wonk n8wehkumit weeche ketass8t.
5.13 Qut onch wame yeu monteaguninno nô pajeh nunnauónat Mordecai noh Jew appu ketass8t wutusquontamut.
5.14 Neit Zeresh ummittamwussoh, kah wame weetompuh wuttinóuh, ahhut kechequabenittimuk, napanna tahshinchag isquanáe sohkunkqutteauunach: kah saup ken8s ketass8t onk Mordecai woh 8waáshunk: neit wekontamwe weeche petutteom ketass8t en banquet, kah ne wuttapeneámun Haman, kah ayimwohtou ahhut kehchequabenitimuk.
6.1 NE nohkog ketass8t matta kouweu, kah ann8team8 paudtauunat mehquontamwáe b8k, kah nish ogketamunash ut anaquabit ketass8t.
6.2 Kah namehteau wussukwhosu, Mordecai paudaunchem8kau papaume Bigthana kah Teresh, nees8oh ketass8t wut-Euneuksumoh, nanausquontamácheg, nag natinnehamwog nushonat ketass8t Ahasuerus.
6.3 Kah ketass8t n8wau, chaugua quttiánittuonk kah mishanittuonk ne anhit Mordecai yeu$wutche? neit ketass8t wuttinneumoh neh wadtinninneumuhkongqutcheh, n8waog, wanne teag unneheau.
6.4 Kah ketass8t n8wau, howan ápit chippinneutunkanit? (kah Haman mahche peyau poquadche chippinneutunkanit ketass8t, ken8nonat ketass8t kehchequabinónat Mordecai ut ahhut kechequabenittimuk ne quagquoshwehtauont.)
6.5 Kah ketass8t wuttinneumoh wuttinóuh, kusseh, Haman neepau chippinneutunkanit, kah ketass8t n8wau, petutteaj.
6.6 Neit Haman petutteau, kah ketass8t wuttinuh, toh woh unnéheau wosketomp, neh ketass8t tapeneauoncheh ukqui[h]tiánumukqunat? (neit Haman unnantam ut wuttahut, howane ketass8t tapeneaúont ukquttianumukqunat ánue onk nen?)
6.7 Kah Haman namp8hamauau ketass8toh, wutche wosketomp neh ketass8t tapeneamauonche ukquehtiánumukqunat.
6.8 Ketass8tamóe hogk8ongash, nish ketass8t ahhogqutcheh, paudtauunaj, kah horse ne ketass8t na8mukqutcheh, kah ketass8tamóe chetuhquab ne ponuk uppuhkukqut.
6.9 Kah yeu hogk8onk kah horse, ponamunach wunnutcheganit, pasuk ánue masugkenutcheh ketass8t wussontimósumoh, onk woh nish wutogquannonáoash wosketompoh neh ketass8t tapeneamauoncheh ukquttianumukqunat, kah paudtunkquit ut horses uppusquanit, papashpe keitotanáe toumaogqut, kah mishont8ánitch ut anaquabit, ne woh unnéheon wosketomp neh ketass8t tapeneamauoncheh ukquhtianumukqunat.
6.10 Neit ketass8t unnau Hamanoh, kenupsash nemunush hogk8onk, kah horse, ne an8wáan, kah ne unnéheuk Mordecai noh Jew, noh ápit ketass8t 8squontamut: teag punushunkitch, wame ne án8wáan.
6.11 Neit Haman nemunum hogk8onk, kah horse, kah hogquannau Mordecaioh, kah uppas8oh ut horses uppusquanit, papashpe keitotanáe toumáogq[u]ehtu, kah mishont8au anaquabenit, newoh unnéheon wosketomp neh ketass8t tapeneamauoncheh ukquhtianumukqunat.
6.12 Kah Mordecai wonk peyau ketass8t 8squontamut: qut Haman kenupshau en wekit, mau kah onkham uppuhkuk.
6.13 Kah Haman wuttinno[u] Zerish ummittamwussoh, kah wame weetompuh, nish$noh teag ne ashpinadt, neit 8waantam8moh n8waoh, kah Zereshoh ummittamwussoh wuttinuh, Mordecai wutchiit Jewsue wuskannemunit, noh anaquabit n8che kuppenushom, matta pish kussohkauoh, qut pish wunnamuhkut kuppenusham ut anaquabit.
6.14 Kah ashpame keket8kauahettit, ketass8t wut-euneuksumoh peyaog, kah kenupshaog pas8onat Haman en banquet ne Esther quagquashwunuk.
7.1 NEit ketass8t kah Haman peyaontamwog Banquet weéche Estheroh kehchesonksquoh.
7.2 Kah ketass8t wonk unnau Estheroh, nahohtô[e]u kesukok ut wine banquet, teaguas k8wehquettum8onk Esther kehchesonksq, kah pish kittinnumontean, kah teaguas ke[na]numpanwaonk, kah pish n$nih pajeh pohshe ass8tamóonk.
7.3 Neit Esther kehchesonksq namp8ham kah n8wau, namehteauon kitteamonteanittuonk ut anaquabean, woi ketass8t, kah tapeneuk ketass8t, nuppomantamóonk aninnumiineaj, wehquetumon, kah nummissinninneumog ut nanumpanwaonganit.
7.4 Newutche, magun nuhhogkanónash, nen, kah nummissinninneumog, paguanittinneat, nushittinneat, kah nuppunat: qut magumuk nuhhogkanonash missinnáinneat wosketompaog kah mittamwossissog, woh nutchequnap, tohkônogque matwau, matta woh taphumm8 ketass8t matcheneheáonk.
7.5 Neit ketass8t Ahasuerus namp8ham kah unnau Estheroh keichesonksquoh, howan noh? kah uttoh wutappin, noh nomwaméchumik ne ussenat?
7.6 Kah Esther n8wau, ayeuteaen kah matwau, noh matcheseaénue Haman. Neit Haman wabesu ut anaquabhettit ketass8t kah kehchesonksq.
7.7 Kah ketass8t neepau wutch wine banquet ut ummusquanittam8onganit, au mishitteae komukque tanohketeaonganit: kah Haman neepau wunnanampassumonat wutch ukketeaonk, Estheroh kehchesonksquoh: newutche naum ketass8t uppogkodta[n]tamauoh machuk.
7.8 Neit ketass8t qushkeu wutch mishekomukque tanohketeaonganit, en wine banquete ayeuonganit, kah Haman kepshau ut appinneat ne apit Esther: neit n8wau ketass8t, sun chekeheau wonk kehchesonksquoh, ut anaquabeh, ut wetuómut? ne kutt8onk sohham8m8uk ketass8t wutt8nuh, nag unkhumwog wuskesuk Haman.
7.9 Kah Harbonah pasuk Euneuch, n8wau ut anaquabit ketass8t, kusseh wonk ahhut kechequabenittimuk napañatahshinchag ishquanogkod ne sohkunkquok, ne Haman ayimauont Mordecaioh, noh wânónuk8adt wutche ketass8t, neepatteau wekit Haman. Neit ketass8t n8wau, ne waashun8k.
7.10 Neit 8waashanóuh Hamanoh, ahhut kechequabenittimuk, ne quagquoshwehtamauomp Mordecaioh: neit ketass8t ummusquanittam8onk pamsheau.
8.1 NE kesukok ketass8t Ahasuerus, aninnumauau Estheroh kehchesonksquoh, wek Haman, ummatwom8uh Jewsog, kah Mordecai peyau anaquabit ketass8t: newutche Esther wuttinopuh uttoh ánauwómont.
8.2 Kah ketass8t amaunum uppethennitchab, ne amaunuk wutch Hamanáut, kah wuttinnumauun Mordecaioh: kah Esther nanawunnumwáheau Mordecaioh wek Haman.
8.3 Kah Esther wonk ket8hkau anaquabit ketass8t, kah penushau ut wusseetut, kah wunnanampassumoh nashpe wussippeguash amaunumunat 8woskhuwaonk Haman wut-Agagit, kah pogkodtantam8onk ne pâkodtantamauont Jewsoh.
8.4 Neit ketass8t summagunum golde scepter en Estherut, neit Esther omohkeu, kah neepau ut anaquabit ketass8t,
8.5 Kah n8wau, tapeneog ketass8t, kah namehteauon kitteamonteanittuonk ut anaquabit, kah ne sampweneunkquok ut anaquabit ketass8t, kah tapeneámuk ut wuskesukqut: wussukwhositch omphimunat, wussukwonkanash nish pogkodtantogish Haman wunnaumonuh Amedatha wut-Agagit, nish wasukúhwhukish paguanonat wame Jewsog, neg apitcheg wame wutohtimóont ketass8t.
8.6 Newutche, uttoh woh nuttin tapenumun naumunat, machuk ne woh nohkukkúnkqhettit nummissinninneumog? asuh uttoh woh nuttin tapeneamun naumunat uppaguanuongan8 anunkumogig?
8.7 Neit ketass8t Ahasuerus unnau Estheroh kehchesonksquoh, kah Mordekaioh noh Jew, kusseh, mahche nuttinnumau Esther wek Haman, kah neh 8waoshinouh ut ahhut kechequabenittimuk newutche wunnutcheg ponum Jewsut.
8.8 Kenaau wussukhumwanshheuk Jewsog, neane tapeneamog, ut ketass8t 8wesuonganit, kah sealham8k nashpe ketass8t uppethennitchab: newutche wussukwhonk ne adt wussukwhosik ketass8t 8wesuonk, kah sealhausik nashpwe uppethennitchab ketass8t, matta howan woh wutompinnum8un.
8.9 Neith keass8t 8sukuhwhosueneumoh wehkomoog na ahquompak, nash8it nepauz (ne Sivane nepáuz) nesnehchage kah nashikquinogok, kah wussukwhosu, (neaunak wame, ne Mordecai anann8teamwit) en Jewsut, kah Leiftenantsut, kah Deputisut, kah wutohtimoinne nanawunnuenuog, nish wutch India wehque Ethiopia, nequt pasuk88ash, neesuehchag kah nesausuk tahshinash wutohtimoneash, en nish$noh wutohtimoin neakunussukkuhhumohettit, kah en nish$noh missinninnuog, ne unnont8ahettit, kah en Jewsut teahunussukkuhhumwéhettit, kah en unnont8wahettit.
8.10 Kah wussukhum ut 8wesuonganit ketass8t Ahasuerus, kah wussealhamun nashpe ketass8t uppethennitchab kah negonshhuaog lettersash nashpe kanupshoncheg, horses uppusquanit, kah na8mukqutcheg mulesoh, camélsoh, kah wusku dromidariesoh.
8.11 Uttoh adt ketass8t anumauoncheh Jewsoh, neg nish$noh otanat, nag ummiaenaont, kah neepauunat wutch uppomontam8ongan8, paguahkonat, nushonat, kah paguanuwaheonaoont, wame ummenuhkesuongan8 missinninnuog, kah wutohtimoneash, neg kodnushoncheg, mukkiesog kah mittamwussissog, kah wussequttahwhouh wutch sequttahham8onk.
8.12 Pasuk kesukodt, ut wame wutohtimoneadt ketass8t Ahasuerus, nabo nashequinhog nabo nashuit nepauz, noh Adare nepauz.
8.13 Nompsukhum8e wussukwhonk, ann8team8onk magunat en nish$noh wutohtimoin wahteauwahuoneau en wame missinninnuut kah Jewsog woh nanashweog ut na kesukok, wutann8tauonshonaoont ut ummatwom8óuh.
8.14 Kônupshoncheg neg na8mukqutcheg muelsoh camelsoh, sohhamwog, konupshahit, kah chekeushahit nashpe ketass8t wutann8team8onk, kah naumatuonk aninnumoadtin ut Shushane mishikkomukqut.
8.15 Kah Mordecai sohham wutch anaquabit ketass8t, 8nôiyeue kah wompiyeue ketass8tamoe hogk8, kah nashpe mishe Gold chetuhquab, kah nashpe wunnehashabpagunne kah purple hogk8, kah Shushane keitotan wekontamwog kah muskouanatamwog.
8.16 Jewsog 8wequaiyeum8og, 8wekontam8onganuog, ummuskouantam8onganuog, kah ukquehtianummuonganuog.
8.17 Kah ut nishnoh wutohtimoinneat, kah ut nishnoh otanat, uttoh paom8uk ketass8t wutañ8team8onk kah wuttinnaumatuonk, Jewsog 8wekontam8onganuog kah ummuskouantam8onganuog, mishadtup8onk, kah wunne kesukod, kah monaog missinninnuog ne ut ohkeit Jewsu8g, newutche qushaonk Jewsog nuhkuhkongquog.
9.1 KAh nabo nees8it nepauz (noh Adare nepauz) nabo nashikquinhog nóh nan: ketass8t wutann8team8onk kah wuttinnaumatuonk nahen aunak, ne kesukok ummatwom8oh Jewsog annanoushettit nah wutanuunuhkeseumonaoont Jewsoh (tokonogque quiñuppenausu en panneu, newutche Jewsog nanawunaog neh sekeneunkqhetticheh.)
9.2 Jewsog miyaeog ut wutotanaout, papashpe wame wutohtimoneash ketass8t Ahasuerus: tohqunnonat neg natinneahogig woskeheaongan8, kah matta howan wutcheketauoh, newutche nag qushaongan8 wame missinninnuog wunuhkukkongquneau.
9.3 Kah wame wutohtimoine nanawunnuaenuog, kah Leiftenantsog, kah Deputisog, kah ketass8t wutannosuaeneumoh, nag aninnumauaog Jewsoh, newutche qushaonk Mordecai nuhkuhkongquog.
9.4 Newutche Mordecai missugken ut ketass8t wekit, kah 8weenomaonk sohham8m8 pannuppe wame wutohtimoneat: newutche yeuoh Mordecai nono missugken.
9.5 Yeu wuttinne Jewsog togkomoneau wame ummatwom8oh nashpe togkodteg, kah nushehteaonk, kah paguanittuonk, kah unneheaog toh kodneheahettit neh sekeneunkquehetticheh.
9.6 Kah ut Shushane mishekomukqut, Jewsog paguateaog kah nushaog napanna tahshe pasuk88oh wosketompuh.
9.7 Kah Parsha[u]datha, kah Dalphon, kah Asphatha.
9.8 Kah Poratha, kah Adala, kah Aridatha.
9.9 Kah Parmashta, kah Arisai, kah Aridai: kah Vajézatha.
9.10 Piogqussuoh wunnaumonuh Haman, wunnaumonuh Hamedatha, ummatwom8oh Jewsog, nag wunnushouh, qut sequttahhamoonk matta upponam8uneau wunnutchegan8oash.
9.11 Ne kesukok neanogkemut neg nashitcheg ut Shushane mishikkomukqut, ne paudtauun anaquabit ketass8t.
9.12 Kah ketass8t unnau Estheroh keichesonksquoh, Jewsog nushehteaog kah paguohteaog napanna tahshit pasuk88oh wosketompuh ut Shushane mishekomukqut, kah piogqussuoh wunnaumonuh Haman: toh unnehteoog onkatogish ketass8t wutohtimoneash? yeuyeu teaguas k8wehq[u]etum8onk? kah pish kittinnumontean, asuh teagua wonk nano kenanumpassum8onk, kah pish n$nih.
9.13 Neit Esther n8wau, tapeneog ketass8t, aninnumauunach Jewsog neg apitcheg ut Shushan, saup wonk ussenat, neaunak unnaumatuonk yeu kesukok, kah piogqussuog wunnaumonuh Haman woôshauunaj ut ahhut kechequabenittimuk.
9.14 Kah ketass8t ann8team8 ne ussenat, kah naumatuonk aninnumóadtin ut Shushan, kah nag wôushonáog Haman uppiogque wunnaumonuh.
9.15 Newutche Jewsog neg ut Shushan, miyaéog wink nabo yauquinuhhog Adare nepáuz, kah nusháog nishwudt pasuk88oh ut Shushan, qut sequttanhhamóonk mat wunnutchegan8 upponam8uneau.
9.16 Qut onkatogig Jewsog neg ketass8t wutohtimóneat, nag miyawéog, kah neepoóntamwog uppomontam8ongan8, kah nag anwôhsinwog wutch ummatwom8óut: kah nusháog ummatwom8uh, nesausuktahshinchag kah napanna tahshe muttannonganogkussuog, qut matta ponamóog wunnutchegash sequttahham8onganit.
9.17 Nabo nashikquinhog Adare nepauz, kah nabo yauquinuhhog nah nan, anwóhsinwog kah anwôsinn8wáe, kah wekontamwáe kesukod ayimwog.
9.18 Qut Jewsog neg apitche Shushan nag miyaéog nabo nashikquinhog, kah naboyau[e] quinhog, kah nabo napanna adtahshe quinhog anwôsinwog, kah mishadtupó[e] kah wekontamóe kesukod ayimwog.
9.19 Newaj Jewsog otanemesehtu apitcheg mat pameneutôsin8gish otanash, ayimwog nabo yauquinohhog Adare nepauz mishadtup8e kah wekontamóe kah wunne kesukod, kah ne negonshhhettinneat chippiyeuash.
9.20 Kah Mordecai yeush 8sukkuhhamunash, kah negonshhuau wussukwhongash en wame Jewsut, neg apitcheg ut wame wutohtimóneat ketass8t Ahasuerus, paswopitcheg kah nôapitcheg.
9.21 Yeu menehketeauuneat naut kenugke, onk woh wunnánawéhtinneaóont nabo yau quinohhog, Adare nepauz, kah nabo napanna adtahshikqunuhhog ne nan, kôkodtumwáe.
9.22 Kah kesukodtash ne Jewsog anwôsinnéhettit wutch ummatwom8óut, kah nepâuz, ne quanuppinnumwanshitche wutch neuanatam8onganit en wekontam8onganit, kah wutch mauonganit, en wunne kesukodtut, onk woh ayimwog mishadtup8e kah wekontam8e kesukodtash, kah negonshhuontamóadtehettit chippiyeuash, kah mag8ongash en matchetuut.
9.23 Kah Jewsog kod usseog, ne n8che ussehettit, kah Mordecai neansukhumauont.
9.24 Newutche Haman wunnaumonuh Amedatha wut-Agagit, ummatwóm8oh wame Jewsog, pogkodtantamup paguanónat Jewsoh, kah ashupunteadt Pur, (ne tanohtôadtuonk) nag mohtupanónat, kah nag ûshkomehtahwhonat.
9.25 Qut Esther paont anaquabit ketass8t, ann8team8 nashpe wussukwhongash, ne ummatcheseae pogkodtantam8onk ne ayeuuhkonittue pogkodtantamauont Jewsoh, woh quinnuppém8 en nehenwonche uppuhkukqut, kah nagum kah wunnaumonuh woh wôushanôog ahhut kechequábenittimuk.
9.26 Newaj hettamwehettit yeush kesukodtash Purim neas8wesit Pur: newaj newutche wame kutt8wongash yeuut wussukwhonganit, kah ne namohettit, wutch papaume yeu kah ne payaônukquehettit.
9.27 Jewsog kuhquttumwog, kah attumunumwog, kah 8skannemun8óut, kah wame neg weechiyeumoncheg, ne ne matta pish panushano, nag woh wunnánawehtinneaóont yeush nenash kesukodtash, neaunak 8sukuhwhongan8, kah neaunak 8sukuhwhongan8, kah neaunak ukkuhquttum8ongan8, nishnoh kodtum8.
9.28 Kah yeush kesukodtash pish mehquontamunash, kah nanawehteauunash, pannuppe nishnoh ontsétuonk, nishnoh teateashiyeuonk, nish wutohtimóin, kah nishnoh keitotan, kah yeush kesukodtash, matta woh pannushán8t wutch ke[n]ugke Jewsehtu, asuh nag mehquanum8ongan8, matta mohchumwunn8ut wutch 8skannemunn8óut.
9.29 Neith Esther keichesonksq wuttaunoh Abihail, kah Mordecai noh Jews, nag wussukhumwog nashpe wame ummenuhkesuonk, menehketeauunat ne nahohtôeu Purime wussukwhonk.
9.30 Kah negonshhuau wussukwhongash, en wame Jewsut, ut nequt pasuk8e kah nesnehchage, kah nesausuk tahshinash wutohtimóneash ut wutass8tam8onganit Ahasuerus, nashpe wunohteae, kah wunnamuhkuteyeue kutt8wongash.
9.31 Menehketeauunat yeush Purime kesukodtash, ut wututt8cheyeum8óut, neane Mordecai noh Jew, kah Esther kehchesonksq, kéhtimomp, kah neane wunn8wáhettit, wutche nagumau, kah wutche 8skannemunnuoh, newaj mat metséhetteg kah ummauongan8.
9.32 Kah wuttinnaumatuonk Esther, menehketeau yeush wutch Purim, kah wussukwhosu ut b8kut.
10.1 KAh ketass8t Ahasueru[s], ompweteaheau neh wadohkinitche ohkeit, kah kehtahhanne munnahhanash.
10.2 Kah wame ummenuhkesue usseongash, kah missugkenuonk, kah nahtitteáonk ummissugken8onk Mordecai, ne adt ketass8t tahshinont, sunnummatta wussukwhosinóash, ut 8sukkuhwhongan8óut Mediae kah Persiae ketass8tamwog?
10.3 Newutch Mordecai noh Jew noh asuhkauau ketass8toh Ahasuerusoh, kah missugken kenugke Jewsut, kah tapeneunk mataánunutcheh weematoh, natinneham ummissinninneumoh 8weenauwetuongan8, kah wunohteáe ken8nau wame 8skannemuneoh.
