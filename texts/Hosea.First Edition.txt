1.1 WUttinn8waonk Jehovah, ne pauhónukqut Hosea wunnaumonuh Beeri, ut ukkesukodtumut Uzziah, Jotham, Ahaz, kah Hezekiah, Judae ketass8tamwog, kah ut ukkesukodtumut Jeroboam wunnaumonuh Joash, Israelle ketass8t.
1.2 Waj kutchissik ukkutt8onk Jehovah nashpe Hosea: kah Jehovah unnau Hoseaoh, ummittamwussish nanwun8dsquaôsuen, kah nanwun8dsquaôsue mukkieog: newutche ohke mishe nanwun8dsquaôsu, amaónat wutch Jehovahut.
1.3 Neit monchu kah neemunau Gomeroh wuttaunoh Diblaim, noh wompequait, kah wunnaumonáhkunkquoh.
1.4 Kah Jehovah wuttinuh, uss8wen Jezreel, newutche waswese nutann8tántam Jezreelle musqueheonk ut wekit Jehu, kah n8wohkukquoshitteoh wutass8tamoonk ut Israel wekit.
1.5 Kah pish n$nih ne kesukok pish nuppohqun wutahtompeh Israel ut wut8nóuhkoiyeumut Jezreel.
1.6 Kah wonk wompequau, kah wuttaunu, kah God wuttinuh, ussowes Lo[-]ruhamah: newutche matta wonk nummonanumoh wek Israel, qut nuppapaquanne amauunoog.
1.7 Qut nummonánum wek Judah, kah nag nuppohquohwhunnoog nashpe Jehovah um-Manitt8m8uh, kah matta n8wadchanóog nashpe ahtompeh, asuh nashpe togkodteg, asuh nashpe ayeuwuttinneat, nashpe horsesog, asuh nashpe horsmenog.
1.8 Kah 8chinináheont Lo$ruhamah, wompequau, kah wunnaumoniyeu.
1.9 Neit God n8wau, uss8wes Lo-ammi, newutche kenaau matta nummissinninnumog, kah nen nummatta kum-Manitt8mw8.
1.10 Qut neadtahs8it wunnaumonuh Israel pish tatuppeyeu8 ketahhanne naguntuut, ne woh mo quadhamómuk asuh woh ogketamómuk, kah pish n$nih, ut ayeuonganit uttoh adt unat, kenaau matta nummissinninnumog, ne ut pish unnoneau, kenaau wunnaumonuh pomantamwae God.
1.11 Neit pish wunnaumonuh Judah, kah wunnaumonuh Israel miyaéog, kah pish kuhquttumauáog wuhhogkáuh pasuk muhpuhkuk, kah nag pish kuhkuhqueog wutch ohkeit, newutche pish missi ukkesukkodtum Jezreel.
2.1 UNnók keematt8ôog, Ammi, kah ketompasu8ôog, Ruhamah;
2.2 Keket8kók kokass8, keket8kók: newutche noh matta nummittamwus, kah nen [n]ummatta wessukeh; newutche amaunitch ummansquaôsuongash wutch anaquabit, kah ummamussuongash wutch nashaue w[o]hpannagunit:
2.3 Ishkont nupposkin, kah nutogque pon ne kesukok nekit, kah nutogqueh touohkomukqut, kah nutogque pon kunkohteadtáohkeit, kah nukkunkkuht8ne nush.
2.4 Kah matta nummonanumoh wunneechanoh, newutche nag nanwun8dsquaôsue mukkiog.
2.5 Newutche ohkass8uh nanwun8dsquaôsuoh: noh neh neekheunt akodchue ussu: newutche noh n8wau, nutasuhkau womonogig, neg assamukqueaneg nuppetukqunneg kah nunnippem, n8w8ll, kah nuthashabpoh, nuppumméum kah n8tattam8onk.
2.6 Newutche kusseh, nuthedgkontam kummay nashpe assinnekôussog, kah nuthassunnutonganuhkau onk woh mo namehteauon ummayash.
2.7 Kah noh pish asuhkauau womononcheh, qut matta pish ummattanuh, kah noh pish wunnátinneáhwhôh, kah matta pish ummiskouoh: neit pish n8wau, nummonchem kah nukqushkem en negonne násukôut, newutche neit nutanue wunnenéhikup onk yeuyeu.
2.8 Newutche matta wahteóou nuttinnumauónah weatchiminneash, kah wine, kah pummee, kah numm8chekekehteauop wussilverum kah ukgoldum, nish quagwashwéhtauwáhettupash Baal.
2.9 Newutche nukqushkem, kah nutamaunum n8weatchimineash ut utt8cheyeu8ut, kah nut[á]maun n8w8lum, kah nuthashabp8m, ne unkwhuk upposkissuonk.
2.10 Kah eyeu n8wahshadtoh wunnishkeneunkquodt8m, ut anaquabenit womononcheh, kah matta pish howan uppohquohwh[u]nuh, wutch nunnutcheganit.
2.11 N8wohkukquoshitteoh wonk wame 8wekontam8onk, ummishadtuppoe kesukodtash, 8ske nepâuzs8moh, kah wussabbat8mash, kah wame miyáeu mishadtupp8ongash.
2.12 Kah nunnéhtoh 8weenómwussippagwash, kah uf$figsehtugquash, nish papaume án8wohpash, yeush nutonkquatonteaongash, nish womonogig anummihetticheh: kah nutanwôshumwahe[ó]og, kah ohteuhkone puppinashimwog pish nah umm8hwhôuh.
2.13 Kah nunnáhtauwóhtóh ut wohhogkat, Baalime kesukodtash, ne adt chikossumauwáhetteup weetemungquok: kah noh hogqunumau toggúhsauhóunash, kah nompak8unash, kah asuhkauau womononcheh, kah n8wa[n]nánumuk, wussin Jehovah.
2.14 Newutche k[ú]sseh, nunnupwushan, kah nuppasou touohkomuk, kah nuttapeneauwâmaeu ken8n.
2.15 Kah nuttinninnumau 8weenominneohtekónash na$wutch, kah Achore 8nôuhkôi, wutch annoôsue squont, kah na pish wuttit âgk8homon wuskenúit, kah onatuh waj sohhog Egypt.
2.16 Kah pish n$nih ne kesukok wussin Jehovah, pish kutuss8wenoh Ishi, kah matta pish wonk kutuss8wénúh Baali.
2.17 Newutche nutámaunum 8wesuongash Baalim, wutch wutt8nut: kah nag matta pish wonk 8wesuongane mehquanumóog,
2.18 Kah ne kesukok, n8n8wamun ohteuhkone puppinashimwog nag wutch, kah kesukque puppinshasog, kah papomompakécheg ut ohkeit: kah pish nuppohqun ahtomp, kah togkodteg, kah ayeuwuttuonk wutch ohkeit, kah nag pish n8niyeue sepsinn8wáheóog.
2.19 Kah k8weetauomsh micheme; nux, sampweusseáe k8weetauomsh, kah ut wussittum8onganit, kah ut womonittuonganit, kah ut monanitteaonganit.
2.20 Kah kuppabuhtánumwe weetauomsh, kah pish k8waeh Jehovah.
2.21 Kah pish nnih ne kesukok, pish nunn8tam, wussin Jehovah, pish nunn8tam kesukquash, kah nag pish n8tamwog ohke.
2.22 Kah ohke pish n8tam weatchiminneash, kah wine, kah pummee, kah nag pish n8tauáog Jezreelloh.
2.23 Kah noh nutóhteuhkauónuh nuhhog ut ohkeit, kah pish noh nummonánum, noh matta attumunum8g monaneteáonk, kah nag nuttinnóog matta wamissinninnuméaneg, ken nummissinninneum, kah nag pish n8waog, ken num-Manitt8m.
3.1 NEit Jehovah nuttinuk, monchish, wonk womoâus mittamwos, (noh womonout weetompoh, qut manissquaausuen) neaunak womonáonk Lord en nogque wunnaumonat Israel, neg natawompamoncheg onkatogeh manitto, kah womontamwog wishquae wine.
3.2 Neit nuttáphamon wutche nabo napanna tahshe kodchuhki silver, kah wutche barlye homer, kah wutche pohshu barlye homer.
3.3 Kah nuttinnóp, pish k8weetomeh m8chetikqunnu, matta pish kenanwun8dsquaôsu, kah matta pish onkatuk wosketomp keneesin8h, ne n[á]nuk kittinhenun.
3.4 Newutche wunnaumonuh Israel pish matta ketass8tamóme sepappuog, kah matta sontimoméog, kah matta sephausuonganéog, kah mattá wuttinnukontunkaneg, kah matta ephodéog, kah matta Teraphiméog.
3.5 Ompetak wunnaumonuh Israel pish qushkeog, kah pish natinneawhaog Jehovah um-Manitt8m8uh, kah Davidoh ukketass8tam8m8uh: kah nag pish qusháog Lord, kah 8neet8onk ut ogkomáe kesukodtash.
4.1 NOOtam8k wuttinn8waonk Lord, kenaau wunnaumonuh Israel, newutche Jehovah penuánituog wadohkinitche ohkeit, newutche na matta wunnamuhkutéinn8, asuh monanitteaonganun8, asuh wahheógk God ut ohkeit.
4.2 Nashpe chadchekeyeuwáonk, kah pann8waonk, kah nushehteaonk, kah komm8t8onk, kah mamussuonk, pwohkushaash, kah wusqueheonk mussuhkom musqueheonk.
4.3 Newaj ohke pish mau8m8, kah nishnoh pasuk noh na wadohkeit pish mahchum8, kah ohteuhkóne puppinashimwog, kah kesukqut puppinshasog, nux, kehtahhanne namohsog pish amaunóog.
4.4 Qut howan mekonteákitch, asuh auskomunkitch onkatogeh: newutch yeug missinninnuog tatuppeyeu8og nag mekononcheg sephausuénúh.
4.5 Newaj pish penushóan kesukok, kah quoshodtumwaen wonk pish k8weeche penushomuk, nukkonáeu, kah nunnush kokas.
4.6 Nummissinninnúmog tummehtahwhôog newutche quenáhikquog wohwohtamóonk: newutche kuppogketam wahteauonk, ken wonk kuppogkensh, matta wonk woh n8sephausuenúmu: newutche k8wanánum wuttinnaumatuonk kum-Manitt8m, n8wanánum wonk keneechanog.
4.7 Monahettit, nummatchenéhikquog, newaj ôs8wunnum wussohsumm8ongan8 en akodchineat.
4.8 Nag meechuog ummatcheseongan8 nummissinninnúmog, kah ponamwog wuttahhou ummatcheseonganóut,
4.9 Kah neániit sephausuen, ne pish wuttinniinneau missinninnuog, kah nag nussasamatahwhôog wutche ummayeuóash: kah nutonkquatantam wutusseonganooash.
4.10 Newutche nag pish meetsuog, kah mata pish wamep8og: nag pish mamussuog, kah matta pish mona8og, newutche nag ahque wabesuónáog Jehovah.
4.11 Nanwun8dsquaaonk, kah wine, kah wushke wine amaunum metah.
4.12 Nummissinninnumog nat8tomauwaog kogahquttuonk nunnukontungoh, kah wutanwohh8un8 8wahteauwahikquneau: newutche nanwun8dsquaaeu nashauonk panneseahikquog, kah nag nanwun8dsquaôsuog wutch agwe um-Manitt8m8out.
4.13 Nag sephausuog ut wanashquodtinnu8k, kah chikkossumwog weetemungquok ut wadchuuhkontu, ut agwe n8timisset, kah meetseit, kah pohquohhoont, newutche ne o[n]kaohteau wunnegen, ne waj pish kuttaun8oog nanwun8dsquaoṡhettit, kah kummittamwuss8oog pish manishsquaôsuog.
4.14 Matta nussasamatahwhoh kah kuttaun8oog nanwun8dsquaoṡhettit, asuh kummittamwuss8oog manishquaauṡhettit: newutche nagumau chippeog nashpe nanwun8dsquaausuenuh, kah nag sephausuog nashpe nanwun8dsquaausuenuh: newaj missinninnuog neg matta wohtam8gig pish penushaog.
4.15 Tohkonogque ken Israel kenanwun8dsquaôsin, qut Judah matchesehkitch, kah peuhteok Gilgal, kah kuhkuhquehteogk en Bethavan, kah chadchekeyeuuhteok, Jehovah pomantam.
4.16 Newutche Israel ogque ossóepôsu assóepôsue heifer: eyeu Jehovah wutogque assamoh Lambut en mishe kishkiyeue ohteuhkonit.
4.17 Ephraim mósogquehtauau nunnukontungoh: mukk8nók.
4.18 OOtattamm8ongan8 sean: nagwutteae nanwun8dsquaôsuog: wunnanawunnuaeneumoh, akodchue womantamwog, unninnumiek.
4.19 Waban wuttissquepunnumauoh ut wunnuppohwhunoh, kah nag pish akodchuog newutche wussephausuonganooash.
5.1 YEU n8tam8k, woi sephausuenuog, kah kuhkeitam8k woi ken wek Israel, n8tam8k, woi ketass8t wek: newutche wussittumoonk nogquohteau kuhhogkaout, newutche kutappehanneumw8 ut Mizpah, kah kutashabpau8mw8 woskeche Tabor.
5.2 Kah ontsogquehtogig m8nosuog pagwohkonat, tohkonogque nen nutauskomoog wame.
5.3 N8waeh Ephraim, kah Israel matta adtahtôsu newutche yeuyeu, woi Ephraim, kenanwun8dsquaus kah Israel nishkheau.
5.4 Matta wunnehteauoog wutusseongan8oash quinnuppenat en um--Manitt8m8out: newutche nanwun8dsquaae nashauonk wunnashohkongqune[a]u, kah nag matta wahheau8og Jehovah.
5.5 Kah uppehtuanum8onk Israel wauwom8 ut anaquabit: newaj Israel kah Ephraim pish penushahettit ut ummatcheseongan8out: Judah pish wonk 8weech penushómuh.
5.6 Nag pish weechóhtamwog wut-heardsumoash, kah uf$floksumoash natinnewhónat Jehovah: qut nag matta pish wunnamheouh, noh nah wunnukkonuh.
5.7 Wunnass8mae unneheáog Jehovah: newutche nag wunneechanuog penowe wunneechaninneuh, yeuyeu pish pasuk nepauz nag mahchipwunneunk, nashpe wutchippiyeum8ash.
5.8 P8tantam8k Cornet ut Gibeah, kah monopuhpeg ut Ramah: mishont8agk ut Bethavenut, asuhkaue ken, woi Benjamin.
5.9 Ephraim pish touushin ut auskóntue kesukodtut, ut kenugke Israelle chippan8ongash, 8wahteauwahuap ne pish wunnamuhkut ónagk.
5.10 Judae sontim8og tatuppeyeu8og neg ontuhtunkig chachabenum8onk: newaj nutogque sokanittauwaog nuppeut nummusquantamoonk.
5.11 Ephraim sunnukkutchahwhouh, kah pohkqshau ut wussittum8onganit, newutche weekontamwae asuhkom ann8team8onk.
5.12 Newaj nuttatuppeenneh Ephraim nushut: kah en Judah wekit nutogque8 anunnumuk.
5.13 Ephraim nag* ummahchinaonk, kah Judah wunn8chumwehtahwhaonk: neit Ephraim monchup en Assyriansut, kah ann8team8 en ketass8t Jareb, qut matta woh keneetskehik8, asuh kenetskesumun8 ken8chumwesuonk.
5.14 Newutche nuttatuppehtau Ephraim qunnonouut, kah onatuh qunnono[u]emesut en wekit Judah, nen, nunnehneekuhkau, kah nummonchem: nutamaunum, kah matta pish howan uppohquohwhunuh.
5.15 Nummonchem, kah nukqushkem en nutayeuonganit, nô pajeh waahteauhettit ummatcheseongan8, kah wunnatinnehamuna[ó]ut nuskesuk, unkquanumwuhhettit, pish natinneahhikquog nompoaeu.
6.1 PEyunk, quinnuppetuh en Jehovah$ut, newutche noh nehnekuhkôsu, kah pish keneetskehikqun, noh tatteau, kah noh pish kutassepinukqun.
6.2 Mahche neesequinukok kutomuhquanukqun, kah nishikquinogok, pish nuttahshinukqun, kah pish nuppomantamumun ut anaquabit.
6.3 Neit woh n8waht[e]omun, menuhke n8suhkaue waheogkut Jehovah: wussohhamoonk ogque quagquoshwunumun mohtompog kah noh pish kutogque peyogqun sokanunk; neane negonne kah nahohtoe sokanunk en ohkeit.
6.4 Woi Ephraim toh woh kittinhesh? woi Judah, toh woh kittinhesh, newutche k8netuongan8 tatuppeyeu8 mahtompanae matokqsut, kah onatuh mohtompanaeechippog monchem8.
6.5 Newaj wunnagittahwhogkup nashpe quoshodtumwaen, nag nunnushôog nashpe nutt8n8e kutt8wongash, kah k8sittum8ongash tatuppeyeu8ash wequai sohham8m8uk.
6.6 Newutche nukkodtantamup monaneteaonk qut matta sephausuonk: kah waheaonk m8cheke onk nish chikohtae mag8ongash.
6.7 Qut nag oguqe pannesehtamwog wunn8waonk Adamut: ne wuttinne wunass8tumwe unnehikquneau.
6.8 Gilead wut8taneau nag matchesecheg, kah nishkheoog nashpe musqueheonk.
6.9 Kah neane chipwushae komm8towaenuog, askuhwhaog wosketompoh, netatuppe chipwushae sephausuenuog, nushehte[a]og ut mayut, nashpe weetuodt8onk, newutche nag usseog nishkeneunkquok.
6.10 Nunnaum nehchanumukquok ut wek[i]t Israel: na ohteau Ephraim wunnanwun8dsquaosuonk, Israel nishkheon.
6.11 Wonk woi Judah, noh wunohtau kepenumoonk wutche ken, qushkenumon ummissinnoongan8 nummissinninnumog.
7.1 KOd neetskeheog Israel, neit ummatcheseonk Ephraim wahsheau, kah ummatcheseonk Samariah: newutche nag usseog pann8waonk: kah komm8towaen petutteau mukk8kinnuwaenue chipwushaog matchehuwaog ut poquadchit.
7.2 Kah matta natwontamoog ut wuttahh8wout, woh nummehquontamunat wame ummatcheseonganoash, yeuyeu nehenwonche wutuseonganoash 8weenuhkongqunaoash nish ohtaash anaquabeh.
7.3 Weekontamwaheaog ketass8tamwoh nashpe ummatcheseonganooash, kah sontimoog nashpe uppanneseongan8oash.
7.4 Nag wame mamussueaenuog, neane oven ksampskussuk nashpe baker: noh ahque p8tôat, mahche tuttuhpinuk, nô pajeh seanit.
7.5 Ut ukkesukodtumut nukketass8tamomun, sontimoog ummahchinaheouh nashpe wine wishquash, summagkinum wunnutcheg, weeche maman8wontamwoh.
7.6 Newutche nag ogque quagquoshwunnumwog wuttahhou ovenut, nag askwheteahettit 8wishinnuaenum8uh wompanekouewoh, nompoe ogque chikohsu n8n8nae n8taut.
7.7 Nag wame ogque kussoppussuog ovenut: kah mahchipp8og 8sittumwaenum8oh: wame ukketass8tm8m8uh penushauh, matta howan nag kenugke n8wehkomuk8.
7.8 Ephraim, noh kenukshau missinninnuut, Ephraim, petukqunnegannu8 matta quinnuppunn8.
7.9 Penuwohteaog mahchipp8og ummenuhkesuonk kah matta 8wahteau8un: nux kenukkompuhquau, qut matta 8wahteauouun.
7.10 Kah uppehtuanumoonk Israel wauwom8 ut anaquabit, kah nag matta qushkeog en Jehovah um-Manitt8m8out, kah matta wunnatinneawhouh, onch yeush wutchu wame.
7.11 Ephraim wonk tatuppeyeue as8ke wuskuhwhununaut, matta wadtahh8k: wehkomaog Egyptoh, auog Assyria.
7.12 Nag monchehettit, nunnukkenumaue sepaginnumauoog nuthashabpoh, nag nutogque n[8]kinoog kesukque puppinshasut: nag nussasamatahwhoog, neane ummukkinneongan8 n8tamwehettit.
7.13 Missi wutonkapunnaongan8, newutche nag n8semwehteunkquog: pagwanùonk nuhkuhkongqhettich newutche nag nuppannesetunkquog, tohkônogque nag nummanouwhoneau, qut nuppann8wáhikquog.
7.14 Kah matta metahh8wae nummáuunnittunk8og, 8nhettit ut wutapinneaóut: nag moeo wutche weatchiminneash kah wine, kah nutchèketunkquog.
7.15 Tohkônogque nukkenehpunauóneau, kah nummenuhkéheóneau wuhpitten8óuh, qut nag ayeuhkonittue neen natwontamunkquog woskehittuonk.
7.16 Nag qushkeog, qut matta en noh quanunkquabit: tatuppeyeu8og pahch8n8wae ahtompéit: wussontimóm8uh pish penushauh nashpe togkodteg, wutche wutchénauaúsitt8n8ongan8: ne pish wutushpunnam[ò]neau Egypte ohkeit.
8.1 MOnopuhpeg ponsh kutt8nut: pish ogque peyau wompussikukquáut ayeu[h]kone wek Jehovah, newutche panneśehtamwog n8n8wáonk, kah pannesehtamwog nuttinnaumatuonk.
8.2 Israel pish nummauunitteunk, num-Manitt8mun, k8wáhennumun.
8.3 Israel pogketam ne wanegik: matwau pish 8naumatuhkauoh.
8.4 Nah wunasháog ketass8toh, qut matta nashpe nen: nag sontimohteáog, kah matta n8wahteauóuun, nawhutche wus-silverum8, kah uk$goldum8, nag wuttinnúkontunkonuhkoog, & woh nag tum̃ehtahwhôog.
8.5 Kuk-kalfum, woi Samariah, kuppogkenuk, nummusquantam8onk, ayeuhkonittue wunnashqunáetunkquneau: toh utt8che pish woh kôaog mat woskehittuonk.
8.6 Newutche ne wonk n$nihyeup wutch Israel: anakausuen wutáyimun, newaj matta Manitt88: qut uk-kalfumoh Samariah pish sukquéhtahwhau.
8.7 Newutche nag ohketeáog wabanoh, kah nag pish kepunáog pemsquoh: matta umméhtuhquonkquâmeu, sontipposhunk, matta pish n8khikánn8: n8khikanneug, pen8wohteauog pish ummisseashqunneau.
8.8 Israel misheasquin, yeuyeu pish appuog ut kenugke Gentilsut, onatuh wisq ne adt matta wanegeninn8.
8.9 Newutche nag kuhkuhqueog en Assyria, touohkomukque asse nussiyeu, Ephraim onkquottauau womononcheh.
8.10 Nux, tohkonogque nag onkquottauáog kenugke wutohtimóneat, eyeu nag nummukkinóog, kah nag pish ogguhse neuanittamwog 8weannunn8 ukketass8tamómoh sontimwog.
8.11 Newutche Ephraim monatash ayim altarsash matcheseonk, pish ummatcheseae altarsummú8.
8.12 N8sukkuhhumau magogish ut nuttinnaumatuonganit, qut wuttátupontamunáoash pénowe teagwussinit.
8.13 Sephausuog weyaus wutche nummag8e sephausuongash, kah ummeechineau, qut Jehovah nah matta wuttapeneauoh: eyeu mehquontam ummatcheseongan8, kah natauwohtau ummatcheseonganóash: nag pish qushkeog en Egypt.
8.14 Newutche Israel wanánumau neh kezhikqutcheh, kah ayim templesash: Judah mishehteo pummenútausue keitotanash: qut ann8tam n8tau en ukkeitotanahtu, kah pish mahchukissum ummishikkomukquash.
9.1 WEekontamwáe wekontam8hkon, woi Israel, neane onkatogig missinninnuog: newutche kenanwun8squaus wutch kum-Manitt8mut, k8womontam onkquatunk ut nish$noh ahhut poggohhamuk.
9.2 Ahhut poggahhamuk kah wine-presse, matta nah pish wussohkom8unuh, kah wuske wine pish matteag88 ut wuhhogkat.
9.3 Nag matta pish ayéog wutohkeit Jehovah: qut Ephraim pish qushku en Egypt, kah nag pish meechwog nishkenunkquok ut Assyria.
9.4 Nag matta pish sephauseog wine sephausuongash en Jehovahut: kah nag matta pish tapheóog: wussephausuongan8ash pish tatuppeyeu8 ut wuhhogkaout uppetukqunnungan8 maumuttamwog: wame neg na adt meetsitcheg pish nishkhéoog, newutche ukketeahogkôunne petukqunnegan8, matta pish peyómun8 wekit Jehovah.
9.5 Toh woh kutussemw8 ut miyaáe kesukodtut, kah ut ummishadtupwe kesukodtumut Jehovah?
9.6 Newutche kusseh, amaéog wutche pagwanuonk: Egypt nah pish ummóunuh, Memphis pish upposekinóuh: 8négane silvere ayeuongash, nettlsash pish na ohteau: pish asinnekôussu8 wuttabernaklsumash.
9.7 Natauwáhettue kesukodtash peyaum8ash, onkquodtôadtue kesukodtash peyom8ash, Israel pish 8wahteauunash: quoshodtumwaénin mattammâg, nashauanitt8enin kogkéau, wutche monakish kummatcheseongash, kah mishe sekeneáadtuonk.
9.8 Ephraimme askuhwhetaénin wetomau num-Manitt8moh, quoshodtumwaenin neh wutappéhhanoh noh ahchuwéheont puppinshoh, wame ummayit, kah sekeneáittuonk ut wekit God.
9.9 Nag m8cheke annusheáog, onatuh ut Gibeahoh kesukodtut: newaj mehquontog ummatcheseonk, noh pish nátauwohtou ummatcheseonganooash.
9.10 Nugoque nammeh Israel touohkomukque weenominneat: nunnauomp k8sh8oog onatuh negonne ann8tag figsuhtugqut ne wáskeu: qut auog Baal-Peorut, kah chippináog wuhhogkauh ne ut akodchuonganit, kah wunnishkeneunkquodtôm8ash n$niyeuash nean womontamwéhettit.
9.11 Qut Ephraim, wussohsum8ongan8 pish ogque pt8ém8 psuksesut: wutch neekineat, kah wutch ôontomukqut, kah wutch wompequainneat.
9.12 Tohkônogque nag wunneechantamuneau qut nuppagwanòog, kah matta pish wosketomp na$ut sequnnóon: nux, missi wutonkapunnaongan8 nag amaéhtauoog.
9.13 Ephraim, neáne nauog Tyrus, ohteuhkon ut wunne ayeuonganit, qut Ephraim pish nekheau nushonaóut.
9.14 Nag unninnumau, woi Lord: teagwas nag kittinnumauóog? nag anninnumau nussáe ôontomuk, kah nunohtáeu mohpanog.
9.15 Wame ummatcheseongan8 ohteau Gilgal, newutche na nutut sekenaeauóneau: wutche ummatcheseáe usseongan8 nussohh8hkauóog wutch neekit, nag matta wonk n8womonóog, wame wussontimom8uh ontsecheg.
9.16 Ephraim togkomau, wadchaubuk8 nunóhteau, nag pish matta meechuméog: nux, tohkônogque wunneekheoneau, onch nunnush womantamwe ôontomukque meechummuonk.
9.17 Num$Manitt8m nah pish uppogkenuh, newutche matta nah ukkuhkeitauóuh: kah nag pish nanwiyeuog ut wutohtimoneahtu.
10.1 ISrael mat meechume weenomwussippog, paudtauau wuhhogkuh meechummuonk: neane muttáaneuk ummeechummuongash, noh mishehteau altarsash: neáne wannegik wutohke, nag wunneheáog nunnúkontunkoh.
10.2 Wuttahhou chadchapem8: yeuyeu pish nag matcheseunk namehteauóog: noh pish pohquenum wutaltarumoash: noh pish matcheheau wuttinnúkontunkanóuh.
10.3 Newutche yeuyeu woh n8waog matta n8ketass8tam8múmun, newutche matta nukquoshumun Jehovah, neit toh woh kittinhikqun ketass8t?
10.4 Nag unn8waog kutt8wongash, pann8wae chadchekeyeuwáhettit, ayimunat wunn8waon: yeu unne ogque sonkin, wussittumoonk hemlock, ut ohteuhkone ontouwútchagquegash.
10.5 Wadohkitcheg Samaria pish wabesuog, newutche Beth-avenne calfṣog, newutch nag missinninnúog pish ummauehtamuneau, kah wussephausuénumoh, neg weekontam8óntogig, wutch wussohsumóonk, newutche amaém8
10.6 Pish wonk uss8wuttauun Assyria, wutche mag8onk en ketass8t Jareb: Ephraim pish akodchu, kah Israel pish akodchuontam nehenwonche ukkogáhquttuonk.
10.7 Kah Samaria, ukketass8tamomuh tummehtahwhoninneuh onatuh pehteau ut nippekontu.
10.8 Ukqunuhquiayeuongash wonk Aven, ummatcheseonk Israel, pish pagwanau: assinnekôus, kah kogkôunógkuhquohhou pish sontuog ut wut-altarumóut, kah nag pish uttamwog wadchuash, onkwhinnean, kah wadchuemesash, penushaôsinan.
10.9 Woi Israel kummatchesem wutch ukkesukodtumash Gibeah: nag na wunneepauinneau: ayeuwuttuonk ut Gibeah, ayeuhkonittue matcheseáe wunnaumonáuh, matta ummattanôuh.
10.10 Ne nukkodtantamóonk sasamatahwhonaóut, kah missinninnuog pish wutayeukonittue ummiyaéhtauóuh: nag kishpinog ut neese passohteagwéganit.
10.11 Kah Ephraim noh heifer noh kohk8tomauit, kah womontam tahtashkuhkomunat weatchiminnesh: qut nukqushkodteam, ut wunne wussittipukanit: nunnayeumukqueh Ephraim: Judah pish anaskhom, kah Jakob sukquehtam uppuhquohkéash.
10.12 Ohteuhkunk ut sampweseonganit, kepenumók ut monaneteaonganit: annaskham8k kenukonohkomuk8; newutch ne ahquomp[ī] adt noh natinneahwhut Jehovah; nô pajeh uppeyonat, kah kussokanónukkonkqunnaóont sampweusseonk.
10.13 Kutannaskóhhamumw8 matcheseonk, kukkepenumw8 matcheseonk, kummeechumw8 pannowáonk ummeechummuonk; newutche kuppabuhtantam, kummay, ut ummònonaóont kummenuhkésuenúmog.
10.14 Newaj pish wogkaueonk waapem8uk ut kenugke kummissinninnumut, kah wame k8wonkon8sinash pish matchehteauunash: neane Shalman matchehet Beth-Arbel: ut ayeuwuttue kesukodtut: ohkasoh sukquonkonapoh wunneechonit.
10.15 Ne Bethel pish kuttinhikqun, newutche kummishe matcheseongan8: ut nompoaeu Israelle ketass8t pish papaquanne tummetahwhau.
11.1 ISrael mukkiesuit, néit n8womonog, kah n8wehkomomp nunnaumon wutch Egypt.
11.2 Wehkomahettit, neit wunnukonuk8uh, nag sephamauog Baalim, kah chikohsumauaog weetemungquok nunnukontunkoh.
11.3 Nukkuhk8tomauup wonk Ephraim monchenat, sogkenitchanog, qut nag mat wahteauog neetskeheonaout.
11.4 Nussohkauopanneg nashpe wosketompae pemunneahtonash, nashpe womonittue kenepsuongash: kah nuttatuppeyeuup ut wuhhogkaout noh amaunont yoakoh wutch wussittippukon8óut, kah nag nupponamauopanneg meechum.
11.5 Matta pish qushku en Egypte ohkeit, qut wut-Assyrian neh pish ukkeitass8tamomoh, newutche nag sekeneamwog qushken.
11.6 Kah togkodteg pish ohteau ut 8tanahtu, kah pish mahchikussum 8tuhqunash: kah pish ummahchipwoh, wutche nehenwonche ukkogahquttuongash.
11.7 Kah nummissinninnumog kod assôep8suog wutch nuhhogkat: tohkonogque 8wehkomonaoont en anue quanukquapit, matta howan ukkod misheheuh;
11.8 Uttoh woh nuttin magun kuhhog, Ephraim, uttoh woh nuttin wunass8munun woi Israel uttoh woh kuttin ogquehenun Admah? uttoh woh kuttin ogque ponunin Zeboim? nuttah quinnuppem8 ut nuttinnomiyeumut, nutôiaskoiantam8ongash moeu nashqunaash.
11.9 Matta nuttinheoog ne anunkqueneunkquok nummusquanittam8onk, matta nukqushk8 nuppagwanonat Ephraim, newuthche nen Manit, kah matta wosketomp, waneetupanatamweyeuit kenashuhkunk, & matta nuppetutteoh keitotanat.
11.10 Nag pish asuhkauaog Jehovahoh: pish ogque nehnehteau qunnonouut: nehnehteadt, neit wunneechaninneunk pish nunnukshaog wutch wutcheksuiyeu.
11.11 Nag pish ogque nunnukshaog psuksesuk wutch Egypt, kah onatuh wuskuhwhunan wutch Assyriae ohkeit, kah nag n8nashôog wek8out wussin Jehovah.
11.12 Ephraim n8weenuhkunk nashpe pann8waongash, kah wek Israel nashpe wunnompuwussuonk: qut Judah ashpumuee, nanauwunnuau nashpe Godut, kah pabahtanumukqussu weeche waneetupanatamunutcheh.
12.1 EPhraim m8whau wabanog, kah asuhkauau wutchepwoshinneuh: asekesukokish mishehteau pann8waongash, kah touussinoonk, kah wunn8waog Assyriansoh, kah pummee uss8wuttauun Egypt.
12.2 Jehovah wonk penuanumau Judahhoh, kah sasamatahwhau Jakoboh neaunak ummayash, neaunak wutusseongash pish wutonkquotauoh.
12.3 Aninau weematoh wogquanit ut óontomukqut, kah nashpe ummenuhkesuonk sohkauau Godoh.
12.4 Nux sohkau[á]u Angeloh, kah sohkausu, mau kah 8wehquetumauoh: wunnamheuh ut Bethel, kah na wuttit ken8non.
12.5 Noh Jehovah um-Manitt8moh ayeuhteaog, Jehovah, ne ummehquontamoonk.
12.6 Newutche quinupish en kum-Manitt8mit: nanawehteaush monaneteaonk kah wussittumoonk: kah pahtsuos kum-Manitt8m nagwutteaeu.
12.7 Noh anaqushaenin, wunnompuwussue qutompagh8tegash ut wunnutcheganit: womantam sunukkutchohh8won.
12.8 Kah Ephraim n8wau onch nummisheuweenauweet, nummishkomom unneetuonk: ut wame nutanakausuonganit matta pish nunnamehteunk8og matcheseonk: ne woh matcheseonkanu8k.
12.9 Kah neen Jehovah kum[-]Manitt8m wutch ohkit Egypt, wonk kutayeuwehesh weetuomehtu, neane miya[u]e mishadtup8e kesukodtut.
12.10 Nen wonk nukkutt8hkom nashpe quoshodtumwaénuog, kah numm8chekehteau monomansuongash, kah nutauwohteam ogqueneunkqussuongash nashpe wunnutchegan8óut quoshodtumwaenuog.
12.11 Sun matcheseonganu8 ut Gilead? wunnamuhkut neg tahn8cheyeu8og, neg sephausuog oxinoh ut Gilgal, nux wut[-]altarum8uh tatuppeyeu8oh nomwonkquak ut ontauohteawhegane ohteakonit.
12.12 Kah Jakob usp8h8au Syriae ohkit, kah Israel wuttinneumuhkausu wutch mittamwussissoh, kah wutche mittamwussissoh nanauweheau shepsoh.
12.13 Kah nashpe quoshodtumwaenúh sohh8wunau Israelloh wutch Egypt, kah nashpe quoshodtumwaénuh wadchanop.
12.14 Ephraim muttae weesogkue umm8m8sqheuh: newaj pish sequnnumauont 8sqheonk ut wuhhogkat, kah wutushpunámuáonk Lord pish ukqushkinnumauon en wuhhogkat.
13.1 EPhraim nunnukshae kodt8kont misheheau wuhhogkuh ut Israel, qut matcheseit papaume Baal, nupp8.
13.2 Kah yeuyeu nano matcheseog, & ayeuaog silvere sabassumwe nunnúkontonkoh, kah nunnúkontungoh neaunak 8wohwohtam8onk, wame ne wutanakausuonk netuhtauénin: n8waog nish papaume, wosketompaog neg sephausitcheg chipwutt8napwáhettich calfsoh.
13.3 Newutche nag pish tatuppeyeu8og mohtompanáe matokqsit, kah onatuh nompoae neechippogut amaem8uk, onatuh wussadteamunash ne pt8anuntog pemsquok wutch ahhuttanuppoghomuk, kah onatuh pukkutau wutch wa[na]hchikomuk.
13.4 Qut nen Jehovah kum$Manitt8m wutch ohkeit Egypt; kah pish mat k8waheau howae manit, webe nen, newutche wanne onkatuk wadchanuaénin webe nen.
13.5 K8wahenup ut touohkomuk, ut kunkohteatae ohkeit.
13.6 Neaunak wuttittanadtupp8ongash, neit wamep8og: nag wamep8og, k[á]h wuttahhou misheteauun: newaj wananumméhettit.
13.7 Newaj tatuppehtauog qunnónouut, onatuh Leopard ut mayut pish nutaskwhôog
13.8 Nag nutogque nogkushkauóog mosqut amaunumauut wunneechanoh: kah nehnekugkom wuttahh8wae weeswee, kah na nutogque nehnekikauóog qunnónouut: touohkomukque puppinashimwoh pish wunnehnekukauóuh.
13.9 Woi Israel kenush kuhhog, qut ut nuhhogkat ne kutanummonteáonk.
13.10 Nen pish kukkeitass8tamom, uttoh wutapin onkatuk noh woh wadchanukquean, ut wame kukkeitotanahtu? kah k8sittumwaenúog, papaume nag kussip, aninnumah ketass8t kah sontimóog?
13.11 Kuttinnumauunup ketass8t ut nummusquantam8onganit, & nutamaunop musquanumog.
13.12 Ummatcheseonk Ephraim weesquabesu: uppanneseonk adtahtausu.
13.13 Wutunkquanum8ongash neechae mittamwussis pish nuhkuhkunk, noh as8tue wunnaumoniin, newutche noh matta woh sepohte[ó]ou uttoh adt sohhamwéhettit mukkiog.
13.14 Nag nummanouwhoog wutch weenohkeit, nag pish nuppohwhunnoog wutch nuppoonganit: woi nupp8onk kuppaguanehesh, woi weenohke nen kuppagwanuonk: auskoianatam8onk pish adtahtausu wutch nuskesukqut.
13.15 Tohkonogque ummishe meechumin ut kenugke wematut, wutchepwosh pish peyau, 8waban8moh Jehovah pish 8mwoh touohkomuk, kah wuttohkekom pish nunohteau, kah wuttohkekomeum pish nunohteau: noh pish matchehteau wame nompak8une wunne wishquash.
13.16 Samaria pish touushin, newutche cheketauau um-Manitt8moh: nag pish penushaog ut togkodteganit: ummukkiesum8uh pish sukquohkonunk, kah 8wompequae mittamwossiss8oh pish pashqutchashwóog.
14.1 WOi Israel quinupish en Jehovah kum-Manitt8mut, newutche kuppenush[a]m nashpe kummatcheseonk.
14.2 Neemunnum8k kutt8wongash, kah quinnupegk en Jehovahut, noh us, amaunsh wame panneseonk, kah kuttummonteanitteae attumununeán: neit woh nummagumun nussisset8n8e calfsog.
14.3 Ashur matta woh nuppohquohwhunuk8un, matta nunnayeumuk8mun horsesog, kah matta wonk nututtam8mun nunnutchegane anakausuwonganunonash, kenaau num-Manitt8munonog; newutche ut kuhhogkat touies namehteau monaneteaonk.
14.4 Nunneetskehteoh wutassôe-posuongan8, nag nanouwe womonoog: newutche nummusquantamoonk nukkonuk.
14.5 Nuttatuppeyeu ut Israellut nehchippogqut noh pish ogque neetu Lillie, kah pish kutchegen wadchaubokash onatuh Lebanon.
14.6 OOtuhqunash pish sepagkem8ash, kah 8neetuonk pish tatuppeyeu8 Olivuhtugqut, kah wuttissumunkqussuonk onatuh Lebanon.
14.7 Nag ayitcheg ogwe wutonkauohtomut, pish qushkeog: nag pis ogque sontuog munnequominit kah ogque neetuog weenomwussippogqut, ne aspukquok pish tatuppeyeu8 Lebanone wineut.
14.8 Ephraim pish n8wau toh nutussem wonk nunnukontunkanog? nunn8tauop, nukkehkinneasineah, nutogqueunkqus askkunkquame k8waut, wutch nuhhogkat kummechummuonk namehteauun.
14.9 Howan waantog kah yeush woh wohtog? howan napwont, kah nish woh 8wahteauunash? newutche ummayash Jehovah sampwiyeuash, kah sampweusseyeuutcheg na uppomushoneau: qut pannesecheg na wuttit penushoneau.
