1.1 WUttinn8waongash Nehemiah wunnaumonuh Hachaliah. Kah n$niyeup, Chisleue nepauzsaik, nab neesnechage kodtum8k, ápeon Shushanne mishikkomukqut.
1.2 Hanani pasuk nemat peyan, nagum kah Judae wosketompaog, kah nunnat8tamauóog papaume tómue Jewsog, neg seque missinóhteamukeg, kah papaume Jerusalem, kah nag nuttukquog.
1.3 Ashqunutcheg wutch missinnóonk, na ut wutohtimoinneat, nag mishe unkquanumóog kah spunnamóog: kah wonk Jerusaleme pummeneutunk touwutchahthamun, kah nish naut squontamash n8táe chikohsumunash.
1.4 Kah n$niyeup, yeush kutt8wongash n8tamon, nummattapip, kah nummauop, kah nummaumuttamup nawhutch kesukodtash, kah mat nummeetsu, kah nuppeantamup ut anaquabit kesukque Manit.
1.5 Kah nussip, k8wehquetumoush, woi Jehovah kesukque Manit, noh masugkenuk kah ûhqueneunkqussue Manit, noh manawehteauont monanitteaonk neh womonukqutcheh, kah kahkinneásinitcheh wutaun8team8ongash.
1.6 Yeuyeu kehtauog n8tam8m8utch, & kuskesukquash woshwem8itch, onk woh ken8tam uppeantamóonk kittinneum, ne yeu$yeu án peantamauun anaquabean, kesukquae kah nukkonáe, wutche wunnaumonuh Israel kittinneumog: kah nussamp8aongam ummatcheseongan8oash wunnaumonuh Israel, ni[sh] match[e]néhenagish: naneswe nen kah n8sh wek nummatchesémun.
1.7 Kutannunn8e unnéhennumun, kah matta nanawehteómun ann8team8ongash asuh kuhk8waongash asuh wussittam8ongash, nish ann8nópash kittinneum Moses.
1.8 Mehquontash k8wehquetumoush, kutt8wonk ne ann8nop Moses, kussip, panneseóg, kusseahwhunnumw8 kenugke wutohtimoinneat.
1.9 Qut qushkeóg en nuhhogkat, kah nanawehteauók nutann8team8ongash, kah usseog, tohkônogque, nawhutche kenaau unnuhkónunóg en aongkoue kesukqut, onch na n8ch mianoneau, kah nag pish nuppas8óog, en ayeuonganit, ne pepenam, na nupponamunat n8wesuonk.
1.10 Kah yeug kittinneumog kah kummissinninneumog, neg pohquohwhonacheg nashpe kummishe menuhkesuonk kah nashpe kummishenutcheg.
1.11 Woi Jehovah k8wehquetumoush kehtauog yeuyeu n8taj uppeantamóonk kittinneumog neg kodtantogig quehtamunat k8wesuonk: kah k8wehquetumoush wunniyeuoh kittinneum yeu kesukok, kah wét8om monaneteaonk ut anaquabit yeuoh wosketomp, newutche nen mô ketass8t 8tattattamwáitch kôunúnum.
2.1 KAh n$niyeup, ut Nisane nepâuzsaut, nabo wunneese kodtum8mit Artaxerxes ketass8t, wine ohtau anaquabit, kah nunneemunum wine, kah nuttinnumauon ketass8t: kah matta nutchadchepshóp ut anaquabit.
2.2 Newaj ketass8t unnukquée, tohwhutch chepineunkqusséan matta mahchináan? yeu monteag wbe neuan8tamwe metah, neit numm8cheke wabis,
2.3 Kah nuttin ketass8t, ketass8t micheme pomantaj: tohwutch matta woh neuanatamweinneunkqussu, keitotan, ne ohtag n8shog 8weenohkeash, mahchum88k, kah nish squontamash n8taut ut mohtuttáash?
2.4 Ketass8t nuttinuk, teaguas k8wehquetum? neit nuppeantamau kesukque Manit.
2.5 Kah nuttinnomp ketass8t: tapeneog ketass8t, kah kittinneum [na]mehteunk tapene[á]adtuonk ut anaquabean, woh kummoncheáheh en Judah, en keitotanat, na n8shog 8weenohkeash ohtag, onk woh nutayimun.
2.6 Kah ketass8t nuttinuk, (kah wonk kéhchissonkisq noh kishkappu) toh pish utt8cheyeu8 kuppomusháonk? kah ahquompak wonk kutomponchem? neit ketass8t wuttappeneamun nummoncheáhikqunat, kah nukkuhquttumau ahquompi.
2.7 Wonk nuttin ketass8t, tapeneog ketass8t, wussukwhongash uninnumaiinneach en nánawunnuénuog nag ogkomut, onk woh nag nukqushkogónukquog, pajeh nuppeyonat Judah.
2.8 Kah wussukwhonk en Asaphut noh nanawehteunk ketass8t wuttouohkomukodt8m, onk woh nuttinnumunk timber, ayeuónat beamsog wutch mishekomukqut ne wadchiik wetuómut, kah wutche keitotanae pummeneutunk, kah wetu né pish petuttei: kah ketass8t n8weet8wómuk, neaunak 8newunnutcheg num-Manitt8m ut nuhhogkat.
2.9 Neit nuppeyaon nanawunnuénuog ut ogkomae sepuut, kah nag nuttinnumauóog ketass8t 8sukuhwhongash (kah ketass8t n8weecháhtinuk ayeuhteáe mugquompoh, kah horsesoh na8mukqutcheg.)
2.10 Sanballat wut-Horonit, kah Tobiah Ammonite wuttinneumunneunk, n8tamwehettit, m8cheke wunneuantamhukqunnea[u], newutche na wuttit peyon wosketomp natinnehamunat 8niyeuongan8 wunnaumonuh Israel.
2.11 Neit nuppeyom Jerusalem, kah na nishikquinuhkon.
2.12 Kah nunneepoh nukkonáe, nen kah nawhutch wosketompaog weeche nen, kah matta howan nuttinnóun, ne God ponuk nuttahhut ussenat ut Jerusalem, kah matta puppinashim n8wetomuk8h, webe noh pu[m]pinashim na8mukqueh.
2.13 Kah nussohham nukkonáeu, wutch 8nouhkoiyeue squontamut, anaquohtag dragone wuttahhamonk, kah ut anhohkée squontamut, kah nukkehkinneam Jerusaleme pummeneutunkash, nish tauwutchashunkish, kah nish ushquontamash mohtuttaash ut n8taut.
2.14 Neit nukkutchittôusham en tohkekômue squontamut, kah en ketass8t wunnupsumut: kah na matta ayeuonganinno, uttôh woh adt ôs8wushadt puppinashim noh quenapeh.
2.15 Neit nukonáe nukkuhkukquem ut kishke sepuesuk, kah nukkehkinneam pummeneutunk, kah nukqushkem kah nuppetutteam ut 8nôuhkoiyeue squontamut, kah nukqushkem.
2.16 Kah nanawunnuenúog matta wahteau8og uttôh âyôi, asuh t[ô]h asée, kah asquam nuttinnóuneau Jewsog, asuh sephausuénuog, asuh kehtauáog, asuh manawunnuénuog, asuh onkatogig neg asécheg anakausuonk.
2.17 Neit nag nuttinnóog, kenaumuneau, quequenauáu[a]móonk ne áhtauog, utt[ô]h [â]n Jerusalem mahchum8m8uk, kah usquontamash mohtutaash nashpe n8tau: [é]hoh ayimuttuh Jerusaleme pummeneutunk, onk woh matta woh kukkekomitteómun.
2.18 Neit nag nuttinnóog 8newunnutcheg God ne appehtunkqueh, kah wonk ukkutt8wongash ketass8t nish aseupash, kah nag n8waog, neepauwutteuh kah pummeneuteósitteuh, neit nag menehkitteauog wunnutcheganoash wutche yeu wunanakausuonk.
2.19 Qut Sanballat wut-Horonite, kah Tobiah Ammonite wuttinneumuneunk, kah Gershem wut-Arabian n8tamwehettit, nummamishananumwehtunkqunnónog, kah nutjishánummukqunónog, kah nag n8wáog, teaguas yeu aseóg? sun kutcheketauómw8 ketass8t?
2.20 Neit nag nunnamp8hamauóog, kah nuttinóog, kesukque Manit, noh pish k8niyeuhikqun, newaj nenawun wuttinneumoh, pish nutomohkemun, kah n8weekitteamun: qut kenaau matta k8chippiyeumeumw8, asuh k8sampwiyeumeumw8, asuh mehquontamóonk ut Jerusalem.
3.1 NEit Eliashib kehche sephausuénin, weeche neepomau wematoh sephausuénúh, kah nag ayimwog shepse squont, nag 8neetupanatamw[á]htineau, kah wutushquontámuhkóneau, wehque Meahhe qunuhquikomukqut 8neetupanatamwahtineau, wehque Hananeelle qunuhquikomukqut.
3.2 Kah asuhkunk Jerichoe wosketompuh wekitteaog: kah nag asuhkunkquog Zaccur wunnaumonuh Imri weekitteau.
3.3 Qut namohse usquont wunnaumonuh Hassenaah wekitteaog, noh wonk wánsumont beamsoh, kah wunohtou squotnamash, kah locksash, kah barsash.
3.4 Kah nag asuhkunkquog Merimoth wunnaumonuh Urijah, wunnaumonuh Koz, onch[e]hteau: kah nag asuhkongquog Meshullam wunnaumonuh Berechiah, wunnaumonuh Meshezabeel: kah asuhkunkquog Zadokoh wunnaumonuh Baana, onchehteau.
3.5 Kah nag asuhkunkquog Tekoitsoh onchehteúhsuog, qut ahtûhshkauoh, matta uppondamauóuh wussittuppukan8óut wutanakausuonk Lord.
3.6 Kah wonk nukkône squont Jehojadah wunnaumonuh Paseah, kah Meshullam wunnaumonuh Besodajah: nag wunussumáog beamsoh, kah wunohtóog nish ushquontamash, kah locksash, kah nish barsash.
3.7 Kah nag asuhkongquog Melatiahoh uk-Gibeonit, kah Jadon um-Meronothit, Gibeone wosketompaog, kah wutch mizpah, wehque wutappuonganit nanawunn[a]enin wutashin ogkomae.
3.8 Noh asuhkunk Uzziel wunnaumonuh Harhajah, onchteausu, Gold anakausuen: wonk noh ahsuhkoue onchehteomuk Hannaniah, wunnaumonuh Apothecary, kah nag pummeneutoog Jerusalem wehque mishe kishkinneutunkanit.
3.9 Neg asuhkaue onchehteomukquog, Rephajehoh wunnaumonuh Hur, pohshe nanawunuk Jerusalem.
3.10 Kah asuhkaue onchehteomuk Juda$Jahoh wunnaumonuh Harumaph, papiuhsukeh wekit: kah asuhkaue oncheteauomuk Hattush wunnaumonuh Hashabniah.
3.11 Malchijah wunnaumonuh Harim, kah Hashub, wunnaumonuh Pahath-Moab, onchehteauog onkatog kodchuhki, kah sabassumwe qunuhquikomuk.
3.12 Kah noh asuhkaue onchehteauomuk Shallumoh wunnaumonuh Halloesh, nanauunuk pohshe Jerusalem, nagum kah wuttaunoh.
3.13 OOnouhkoi squont Hamin wutonchitteauun, kah wadohkitcheg Zanoah, nag wutayimuneau, kah wunohtoog nish uhsquontamash, nish locksash, kah nish barsash, kah nequt muttannungane ishquanogkod wôskeche neutunkan, wehque anohkee squontamut.
3.14 Qut anohkee usquont Malchiah wutonchehteauun, wunnaumonuh Rechab, noh nanawunuk nawhutch ut Beth-Haccarem, wutayimun kah wunohtau squontamash, nish locksash, kah nish barsash
3.15 Qut tohkekommue squont shallum wunnaumonuh Col-hozeh noh nawhutch nanawunuk ut Mizpah, wutonchehteauun: wutayimun, kah wutogquodtumun, kah wunohto nish ushquontamash nish locksash, kah nish barsash, kah pummeneutunk ut Silaae nuppissepagwut, kishke ketass8t wutchippeneutunkanit, kah wehque stairsut nish womushishunkish wutch wutotanat David.
3.16 Asuhkaue onchehteau8muk Nehemiah wunnaumonuh Azbuk, no nanawunuk pohshe ut Bethzur, wehque piuhsuke 8weenohkit David, kah nippissepog ne ayimukup, kah wehque wekit noh manuhkesit.
3.17 Noh asuhkaue onchehteau8muk Levitsoh, Rehum wunnaumonuh Bani: nahohtoeu onchteauomuk Aashabiah, noh pohshe nanawunuk ut Reilah, ut wutchippiyeumut.
3.18 Noh asuhkaue onchehteauomuk wematoh, Bani wunnaumonuh Henadad, noh nanawunuk pohshe Keilah.
3.19 Kah Nahohtoeu onchehteau8muk Ezer wunnaumonuh Jeshua, Mizpahe nanawunnuenin, onkatuk kodchuhki piuhsuke ahhut kuhkuhquemuk kenauwamée kommukqut.
3.20 Noh asuhkunk, Baruch wunnaumonuh Zabbi menuhke onchehteo8 onkatuk kodchuhki, wutch waj quttukqshunk wehque squontamut wekit Eliashib negonne sephausuen.
3.21 Noh asuhkaue onchehteau8muk Merimoth wunnaumonuh Uriah, wunnaumonuh Koz, onkatuk kodchuhki, wutch squontamut wekit Eliashib, wehque wehqshik wek Eliashib
3.22 Kah asuhkaue onchehteau8muk sephausu[é]núh, mukoshquttae wosketompaog.
3.23 Kah nahohtôeu onchehteau8muk Benjaminoh, kah Hashub, piuhsuke wek8óut: nahohtôe onchehteau8muk Azariahoh wunnaumonuh Maasejah, wunnaumonuh Ananiah, kishke wekit.
3.24 Nahohtôeu onchehteau8muk Binnui wunnaumonuh Henadad onkatuk kodchuhki, wutch wekit Azariah, ut adt quttukqshunk, adt naiyagk.
3.25 Palal wunnaumonuh Uzai, piuhsuke adt quttukshunk, kah qunuhquikomuk, ne poquodchit ketass8t ukqunuhquikomukqut poquadchit ketass8t ukqunuhquikomukqut ne kishke kuppishagkinnittue chippinneutunkanit: asuhkunk Pedajah wunnaumonuh Parosh.
3.26 Wonk Nethinimsog wutohtuog Ophel, wehque piuhsuke nippée squontamut, nogque wutchepwoiyeu, kah qunuhquikomuk ne poquodchiyeu.
3.27 Nag asuhkaue onchteau8mukquog Tekoitsoh onkatuk kodchuhkoi piuhsuke mishe qunuhquikomukqut ne poquodchitohtag, wehque Ophelle chippinneutunkanit.
3.28 Wutch waabe horsese squontamut sephausuenuog wutonchteauuneau, nishnoh pasuk piuhsuke wekit.
3.29 Noh asuhkaue oncheteau Zadok wunnaumonuh Immer, piuhsuke wekit, nahohtoeu oncheteau8muk Shemajah wuñaumonuh Shechaniah, nanauuhteunk wutchepwoisquont.
3.30 Nahohtôeu onchehteau8muk Hananiah wunnaumonuh Shelemiah, kah Hanun noh nequtta adtahs8it wunnaumonuh Zaleph, onkatuk kodchuhki: nahohtoeu onchehteauómuk Meshullam, wunnaumonuh Berechiah, piuhsuke wutchamberumut.
3.31 Nah asuhkaue onchehteauómuk Malchijah wunnaumonuh golde anakausuwaenin, wehque Nethinimse ayeuonganit, kah anaqushaenutu: piuhsuke Miphkade squontamut, kah wehque adt kuhkuhquemuk adt naiyagk.
3.32 Kah nashaue ahhut kuhkuhquemuk adt naiyagk wehque sheepse squontamut, golde anakausuenuog, kah anaqushaénuog wutonchehteauuneau.
4.1 QUt nniyeup, Sanballat n8tog nutáyimumun pummeneutunk, musquantam, kah m8cheke jishanitteau, kah momontauau Jewsoh
4.2 Kah keket8kau ut anaquabenit wematoh, kah ukkenauwameumoh Samaria, kah n8wau, toh usseog yeug n8chumwe Jewsog? sun wonkon8sunúhkauaog wuhhogkauh? sun woh sephausuog? sun woh ukkesteauuneau pasuk kesukod? sun woh nemunumwog qussukquanash wutch numwonkquaut, nish chagohtagish?
4.3 Kah Tobiah wut-Ammonit uppas8sukunkquoh, kah n8wau, ne ayimmohettit, wonkqussis kuhkuhqueit, woh tauwutchohkom ukqussukquannutunkan8.
4.4 N8tash woi num-Manitt8mun, newutche nutjishanumunitteamun, kah quinupinush wutushpunadtam8ongan8 en nehenwonche uppuhkuk8óut, kah neg magush en sequttahham8onganit ut missinae ohkit.
4.5 Kah puttoghum8hkon ummatcheseongan8, kah uppaneseongan8 ahque jishkhamunach ut anaquabean: newutche kumm8m8sqhikquog ut anaquabhettit wekitteaenuog.
4.6 Neit nutayimumun pummeneutunk, kah wame pummeneutunk waadjisheau, ne papuhshe: newutche missinninnuog ahchu anakausuog
4.7 Qut nniyeup, Sanballat kah Tobiah, kah Arabiansog, kah Ammonitsog kah Ashdoditsog, n8tamwehettit Jerusaleme pummeneutongash kesteausuash, kah sohquagish n8che kuppohhôsuash, neit m8cheke musquanittamwog.
4.8 Kah wame neg moáe wunn8waog, peyonat, kah ayeukontamunat Jerusalem, kah 8tamehtinneaóont.
4.9 Qut nuppeantamauómun God, kah nutaskwhounónog kesukodae kah nukonáe, newutche nag.
4.10 Kah Judah n8wau, ummenuhkesuongan8 neg weassukeg mahtsheau, kah monat sequhkuttag, newaj n8nanumweog ayimun qussukquaneneutunk.
4.11 Kah ayeuqueagig n8waog, matta pish wahteau8og, asuh naum8og nô pajeh kuppeyonanonut wunnashaum8óut, kah kenushóunónog, kah netahshehteauunat anakausuonk.
4.12 Kah nniyeup, Jewsog neg na kishke wadohkitcheg, paáhettit nuttugqunonog piogqut nompe, wutche wame ayeuonganehtu, uttoh waj qushkeog en nuhhogkanonut, nag pish kukquentunk8óog.
4.13 Newaj ponog, agwée ayeuonganit, ogkomáe pummeneutunkanit, kah qunuhqui ayeuonganit, nuttinne ponoog missinninn[ù]og neaunak wutteateashiyeuongan8oash, nashpe wuttogkodtegash, kah ukqunuhtugk8oash, kah wutahtompeuh.
4.14 Kah nátauwompip, kah neepóp, kah nuttinnomp áhtúhskauwáog, kah nanawunnuáenuog, kah onkatogig missinninnúog, ahque nag qush8k: mehquanumok Lord, noh masugkenuk, kah uhqueneunkqussit, & ayeuhteaunsheuk kematt8óog, kenaumonaóog kah kuttaunoóog, kummittamwuss8oog, kah kek8oash.
4.15 Kah nniyeup nummatwomunonog n8tamwehettit n8wahteauunan, kah God monteagwunnehteóou ukken8nittuongan8, nukqushkemun wame nenawun en pummenutonganit, nish$noh pasuk en wutanakausuonganit.
4.16 Kah n$niyeup, nawutch n8cheu, pohshe nuttinneumog anakausuog ut anakausuonganit, kah onkatogig pohsheyeuitcheg, kenunnumwog qunuhtugquash, ogqunnegash kah ahtompeh, kah haburgeonsash, kah nanawunnuenuog, ongkaue neepoog ut wame wekit Judah.
4.17 Neg pameneutausitcheg ut pameneutonkanit, kah weasukeg, kah yeug weassuonganehteacheg, pasuk menutcheg anakausuohtau, kah onkatuk ukkenauwameonk ohteau.
4.18 Newutche wekitteaenuog nish$noh pasuk puttukquobpissu wuttogkodteg, kah ne wuttin wekuhkon, kah noh papequohtunk monopuhpeg, noh weechiyeumuk.
4.19 Kah nuttin ahtuhskauaog, kah nanawunuenuog kah onkatogig missinninnuog, anakausuonk missi, kah kishki, kah nutchadchabapimun ut woskecheneutunkan; nunnana8sukôadtimun.
4.20 Newutche uttoh adt n8tamog wuttauatonkqussum8 monopuhpeg, na$ut wame peyaausinan, kum$Manitt8mun pish kutayeuwehteaunshikqun.
4.21 Nemehkuh nutanakausimun ut anakausuonganit, kah nag pohshe, kenunnumwog qunnuhtukquash, wutch nompoaeu, nô pajeh anogqsog nogqussehettit.
4.22 Wonk ne nan ahquompak nuttinomp missinninnuog, nish$noh pasuk weesequom8monch wuttinneumoh, anome Jerusalem, onk woh nukkonae k8wadchanukqunnonog, kah woh anakausuog kesukodaeu.
4.23 Neit matta nen, asuh neematog, asuh nuttinneumog, asuh wadchanuae wosketompaog, neg asukkiitcheg, wanne howan neenawun, nutamaunum8mun nuthogk8ununonash, webe nish$noh pasuk ukkodtannumunash, wutche kutchissittoonk.
5.1 KAh wosketompaog kah ummittamwuss8oh ayeuuhkonittue mishe mauuniitteauaog Jewsoh weemat8uh.
5.2 Newutche nawhutch, n8waog nenawun nunnaumononog kah nuttaununonog numm8nam[ū], newutche nunnemunnumumun weatchiminneásh, onk woh nummeetsimun, kah woh nuppomantamumun
5.3 Nawhutch wonk an8wacheg, nukkinnohtohsimun, nutohkenonash, n8weenominneohteuhkonunash, kah nekinonash, onk woh nutattóomun weatchiminneash, newutche mahshagqueneaonk.
5.4 Nawhutche wonk n8waog nunnogkuhkomun teaguas, wutche ketass8t ompwunnaonganit, wutche nutohkeunonash, kah n8weenominneohtekononash.
5.5 Qut onch nutuhquabin neaneyeu8 wutuhquabeu neemattinonog: & nunneechanunnonog onátuhheyeou8oh wunneechan8out, kah kusseh nuttaununonog missinnainneat, wuttinneuminneat, kah nawhutch nuttaununonog mahche missinno8og, kah n8nanumumun pohquohwhunonat, newutche onkatogig ohtoog nutohkenonash kah n8wenominneohtekonunonash.
5.6 Kah numm8cheke musquantamup, n8tamon ummauongan8, kah yeush kutt8wongash.
5.7 Neit nen nunnehenwonche natwontam, kah nutaushkom ahtuhshkauaog, kah nanawunnuenuog, kah nag nuttinoog, kutchekee nemunnumumw8 ontsompadtamoonk nish$noh pasuk wutch wematut: kah nutayeuuhkonittue ponumauoog mishe moeonk.
5.8 Kah nag nuttinoog, nenawun, neane tapenumog, tomwehheonan Jewse neemattinnonog, neg magumukeg en pen8wohteahtu kah sun woh kenaau kummagum8 kematt8oog? asuh sun nag woh magunnunk en kuhhogkaout: neit chequnappuog, kah wanne teag namehteauoog namp8hamwohtinat.
5.9 Kah nussip, matta wunnegenunn8 ne aseog: suñummatta kutahchue pomushomw8 qushaōganit kum$Manitt8mũ, newutche wutushpunadtam8ongan8 num̃atwomog?
5.10 Wonk nen kah nematog, kah nuttinneumog, woh nutchekee unwontamauounonog teaguash, kah weatchimineash, k8wehquetumauunumw8 amaunumuttah yeu ontsampadtamoonk.
5.11 K8wehquetumaunuumw8 yeu kesukok nompe aninnumok, wutohkeimooash, 8weenominneohtekon8oash, Oliveohteakon8oash, kah wek8oash, kah wonk noqut pásuk8e chippag, teaguas, kah weatchiminneash, wine kah pummee, nish chekee amaunumauogish.
5.12 Neit nag n8waog, nunnompe unninnumaonanonash, kah wanne teag n8n8wannanonog, ne nutussenan an8waan, neit n8wehkum sephausuenuog, kah nutchadchekeyeuwahheonaout, woh wutussenaout neaunak yeu quoshowaonk.
5.13 Kah nuttattauwhoteap wussaie numm8nak, kah nussip, nene God tattauwohteaj nish$noh wosketompuh wutch wekit, kah wutch wutanakausuonganit, noh matta aseik yeu quoshowaonk, yeu pish in tatt[a]uuhkon, kah sequnau, kah wame mukkinneunk n8waog Amen, kah woweenomaog Jehovahoh, kah missinninnuog usseog neaunak yeu quoshauwaonk.
5.14 Wonk wutch na ahquompak adt kehtimimuk nunnanawunuenuuneat ut Judae ohkit wutch nesehchage ukkodtum8mut, pajeh shwinchage kah neese ukkodtum8mit, Artaxerxes ketass8t, nabo neese kodtum8k, nen kah neematog, matta nummeech8mun nanawunnuénin nuppetukqunneg.
5.15 Qut negonnáe nanawunnuwaenúog, neg negonuhkiitcheg, ôadtehteaháog missinninnúh, kah wunnemunnumauóuh petukqunneg, kah wine, chaubok yauunchage silvere shekelsash, nux, wuttinneumoh, nanawunáog missinninnúh: qut ne mat nutussein, newutche nukqusháonk God.
5.16 Nux kah wonk, nunnagwutteahteop pummeneutunkane anakausuonk, kah matta nutattoómun ohke: kah wame nuttinneumog, na wuttin miyaéneau en anakausuonganit.
5.17 Kah wonk na wutapineau ut nuttableumut, nequt pasuk88og, kah napanna tahshinchagkussog Jewsog, kah nanawunnuenúog, chaubussitcheg yeug paúhónukqueagig, wutch kenugke penuwohteáut, neg weenuhkunkqueagig.
5.18 Kah ne asekesukokish quagwashwehtamiimuk, pasuk ox, nequtta tasuog pepenauutcheg shepsog, wonk puppinshasog nukquagquoshwehtonteanunk, kah pasukqut piogkukquinne, m8che eiyane wine; quot onch matta n8wehquetum8 nanawunnuáe petukqunnunk, newutche missinnóoonk wussaume tuhkequan ut missinninnùtu.
5.19 Mehquanumeh num-Manitt8m, wutche wanegik, wame neanheog yeug missinninnúog.
6.1 KAh nniyeup Sanballat kah Tobiah, kah Geshem wut-Arabian, kah onkatogig nummatwomunonog, n8tamwehettit nukkesteoh pummeneutunk, & wanne na ohtanno touwutchai (tohkônogque asquam n8nohtó8un kuppuhh8unash ut squontamehtu.
6.2 Neit Sanballat kah Geshem negont8waog en nuhhogkat, n8waog, peyaush, nogushkôadtitteuh, ut otanamesehtu, ut Onoe mukoshquttaut, qut nag nukkodwoskehukquog.
6.3 Kah nutann8nomp ann8naenúog nah en nussip, nummishanakaus newaj matta w8mussu: toh wutch woh anakausuonk netahsheyeu88k, nukkodtumon k8womsúonununnaóont?
6.4 Qut nag neyauut negont8waog en nuhhogkat; kah nenan nuttinnamp8hamau[ó]neau.
6.5 Neit Sanballat ann8nau wuttinneumoh en nuhhogkat, nenan nompe napanna tahshit wôshinausu wussukwhonk ut wuñutcheganit
6.6 Ne ut wussukwhosu; weogquttumun ut kenugke pen8wohteaut, kah Gashmu n8wau, ken kah Jewsog kukkodcheketamumw8: ne$waj ayiman pummeneutunk, onk woh ken nag ukkehtass8tamóm8uh, neaunak yeush kutt8wongash.
6.7 Kah wonk kukkehtim quoshodtumwaenuog kuhk8tomwohkonat papaume ken ut Jerusalem, n8wonat, ketass8twam88 ut Judah: kah yeuyeu pish unaunchem8kauon ketass8t neaunak yeush kutt8wongash, newutche yeuyeu peyaush, kah moeu ken8nittitteuh.
6.8 Neit negont8wam en wuhhogkat, nussip, wanne nish nnán8ash ne an8waan, qut nish kuppogkodtantamunash wutch nehenwonche kuttahhut.
6.9 Newutche nag wame n8wabesuhukqunónog; n8waog, wunnutchegan88ash pish n8chamwiash wutch anakausuonk ne woh kesteómuk[.] newutche yeuyeu woi God menehketeaush nunnutchega[n]sh.
6.10 Ompetak nuppeam wekit Shemajah, wunnaumonuh Delajah, wunnaumonuh Mehetabel, noh kophausit, kah n8wau, nogishkôuttitteuh ut wekit God, anóme temple, kah kuppuhhamuttuh temple squontamash, newutche nag kenonche nushikquog, nux nukkonáe kenonche nushikquog.
6.11 Kah nussip, sun woh nen n8sem[?] kah howan noh yanéyeuit nuhhog, woh petutteadt templeut uppohquohwuttauuneat keteaonk? matta nuppetutteam.
6.12 Kah kusseh, n8wahteoh God matta wutann8nuh: qut noh nutayeuuhkonittue ken8nukqun yeu quoshodtumòonk: newutche Tobiah kah Sanballat wutonkquttauoópuh.
6.13 Newaj ann8nit, woh n8wabissinneat, kah woh ne nutussen, kah woh nummatchesem, onk woh teag n8ch matchenukquog, onk woh nutushpunámukquog.
6.14 Num$Manitt8m mehquanum Tobiah kah Sanballat neaunak yeush wutanakausuongan8oash, kah mittamwossisse quoshodtumwaen Noadiah, kah onkatogig quoshodtumwaénuog, neg kod wabesuhukqueaneg.
6.15 Nemehkuh pummeneutunk pakojteausu, nesnehchadtikqunhog kah napanna Elulle nepâuz, napanna tahshinchadtikkesukquae kah nees.
6.16 Kah nniyeup, wame nummatwomunnónog n8tamwehettit, kah wame penuwohteaog neg wéenuhkongqueagig namohettit, m8cheke wuttamanatamwog ut nehenwonche wuskesuk8[ó]ut, newutche wahteauog yeu anakausuonk nussen nashpe num-Manitt8mun.
6.17 Wonk, ut yeush kesukodtash, Judae ahtûhskauáog, nag negonshhuwaog monatash wussukwhongash en Tobiahut, kah Tobiah 8sukkuhwhongash nag uppeyaónukqunnáoash.
6.18 Newutche monáog ut Judah chadchekéimoncheg: newutche neh ahpenú[hh]cheh Shechaniah, wunnaumonuh Arah, kah Johananoh wunnaumonuh, wetau8mau wuttaunoh Meshullam, wunnaumonuh Berechiah.
6.19 Wonk weogquttumwog 8neseongash ut anaquabeh, kah wuttinóuh nukkutt8wongash: Tobiah negonshhuau wussukwongash n8wabissuhikqunat.
7.1 KAh n$niyeup pummeneutunk ayimuk, kah n8nohtop squontamash, kah na[naus]quontamácheg, kah Levitsog k[eht]imóog.
7.2 Neit nummeechumuhkon neemat Hanani, kah Hananiah nanawunnuen ut mishe komukqut, ut Jerusalem (newutche noh pabuht[á]numwenin, kah aneuukqushomomau onkatogeh en Godoh)
7.3 Kah nag nuttinnóog, Jerusaleme squontamash ahque woshwunnumunach, nô pajeh kussohtáut, kah ash nag na neepauwéhettit, yanittannumwéhettich, kah kuppâhhamwéhettich, kah kehtim8k askuhwhosuog wadohkitcheg Jerusalem: nish$noh pasuk wutaskuhwheteaonganit, kah nishnoh pasuk piuhsuke wekit.
7.4 Kah keitotan missi kah kishki, kah missinninnúog na wuttit ogguhsineau, kah wetuomash matta kesteausin8ash.
7.5 Kah num-Manitt8m ponam nuttahut, miyanónat ahtûhskauáog kah nananuwacheg, kah missinninnúog, onk woh nag ogkemóog nashpe wutontseongan8, kah nunnamteoh mehquontamóe wussukwhonk, wutontseongan8 neg negonne kuhkuhquecheg, na nuttit namehteanun wussukwhosu.
7.6 Yeug wutohtimóinne wunnaumoneunk, neg sohhogig wutch missinnáinneat, yeug monchanómukuppanneg, neh Nebuchadnezzar Babylone ketass8t, monchanumpoh, kah nag wonk peyaog Jerusalem, kah Judah, nish$noh pasuk en wutotanat.
7.7 Neg weeche peyau8moncheg Zerubbabeloh, Jeshuah, Nehemiah, Azariah, Raamiah, Nahamani, Mordecai, Bilshan, Mispereth, Bigvai, Nehum, Baanah, wutteash88onk 8wosketomp8moh Israelle missinninnuog.
7.8 Wunnaumonuh Parosh, neese muttannonganog, nequt pasuk, nesausuk tahshinchag kussuog, kah neesuog.
7.9 Wunnaumonuh Shephatiah, nishwe pasuk88og, nesausuktahshinchag kussuog, kah neesuog.
7.10 Wunnaumonuh Arah, nequtta tahshe pasuk88og, napanna tahshinchag kussuog, kah neesuog.
7.11 Wunnaumonuh Pahath-Moab, wutch kenugke wunnaumonuh[,] Jeshua, kah Joab, neese muttannonganog, kah shwosuk tahshe pasuk88og, kah nabo shwosuk.
7.12 Wunnaumonuh Elam, nequt muttannonganog, neese pasuk88og, napanna tahshinchag kussuog, kah yauog.
7.13 Wunnaumonuh Zattu, shwosuk tahshe pasuk88og, yauunchage, kah napanna tahsuog.
7.14 Wunnaumonuh Zaccai, nesausuk tahshe pasuk88og, kah nequtta tahshinchag kussuog.
7.15 Wunnaumonuh Binnui, nequtta tahshe pasuk88og, yauunchage kah shwosuk tahsuog.
7.16 Wunnaumonuh Bebai, nequtta tahshe pasuk88og, neesneechag kah shwosuk tahsuog.
7.17 Wunnaumonuh Azgad, neese muttannonganog, nishwe pasuk88og, neesnehchag kussuog kah nishuog.
7.18 Wunnaumonuh Adonikam, nequtta tahshe pasuk88og, nequtta tahshinchag, kah nesausuk.
7.19 Wunnaumonuh Bigvai, neese muttannonganog, nequtta tahshinchag, kah nesausuk tahsuog.
7.20 Wunnaumonuh Adin, nequtta tahshe pasuk88og napanna tahshinchag, kah napanna tahsuog.
7.21 Wunnaumonuh Ater wutch Hezechiah, pask8gun tahshinchag, kah shwosuk tahsuog.
7.22 Wunnaumonuh Hashum, nishwe pasuk88og, neesnehchag kah shwosuk tahsuog.
7.23 Wunnaumonuh Bezai, nishwe pasuk88og, neesneechag kussog kah yauog.
7.24 Wunnaumonuh Hariph, nequt pasuk, kah nabonees.
7.25 Wunnaumonuh Gibeon, pask8gun tahshinchag kah napanna tahsuog,
7.26 Bethleheme wosketompaog, kah Netophah, nequt pasuk, shwosuk tahshinchag, kah shwosuk tahsuog.
7.27 Anathothe wosketompaog, nequt pasuk, neesnehchag kah shwosuk tahsuog.
7.28 Bethazmavethe, wosketompaog yauunchage kah nees8og.
7.29 Kirjathjearime, Chephirahe, kah Beerothe wosketompaog, nesausuk tahshe pasuk88og, yauunchage kussuog, kah nishuog.
7.30 Ramahe, kah Gabae wosketompaog, nequtta tahshe pasuk88og, neesnehchag kah pasuk.
7.31 Michmase wosketompaog, nequt pasuk, neesnehchag kussuog, kah neesuog.
7.32 Bethele kah Ai wosketompaog, nequt pasuk neesnehchag kussuog, kah nishuog.
7.33 Onkatuk Neboe wosketompaog, napanna tahshinchag kussuog kah neesuog.
7.34 Onkatuk Elame wunnaumonuh, nequt muttannonganog, neese pasuk88og, napannatahshinchag kussuog, kah yauog.
7.35 Wunnaumonuh Harim, nishwe pasuk88og, kah neesnehchag kussuog.
7.36 Wunnaumonuh Jericho, nishwe pasuk88og, yauunchage, k[á]h napanna tahsuog.
7.37 Wunnaumonuh Lod, Hadid, kah Ono, nesausuk tahshe pasuk88og, neesnehchag kah pasuk.
7.38 Wunnaumonuh Senaah, nishwe muttannonganog, pask8gun tahshe pasuk88og, kah nishwinchag.
7.39 Sephausuenuog, wunnaumonuh Jedaiah, wutch wekit Jeshua, pask8gun tahshe pasuk88og, nesausuk tahshinchag, kah nishnog.
7.40 Wunnaumonuh Immer, nequt muttannonganog napanna tahshinchag kussuog kah nees8og.
7.41 Wunnaumonuh Pashur, nequt muttannonganog, neese pasuk88og, yauunchage kah nesausuk tahsuog.
7.42 Wunnaumonuh Harim, nequt muttannonganog, kah nabo nesausuk tahsuog.
7.43 Levitsog: wunnaumonuh Jeshua, Kadmiel, wunnaumonuh Hodevah, nesausuk tahshinchag, kah yauog.
7.44 Ket8homwaenuog: wunnaumonuh Asaph, nequt pasuk, yauunchage kah shwosuk tahsuog.
7.45 Nanausquontamwaenuog: wunnaumonuh Shallum, wunnaumonuh Ater, wunnaumonuh Talmon, wunnaumonuh Akkub, wunnaumonuh Hatita, wunnaumonuh Shobai, nequt pasuk, nishwinchag kah shwosuk tahsuog.
7.46 Nethinimsog: wunnaumonuh Ziha, wunnaumonuh Hashupha, wunnaumonuh Tabaoth.
7.47 Wunnaumonuh Kiros, wunnaumonuh Sia, wunnaumonuh Padon,
7.48 Wunnaumonuh Lebana, wunnaumonuh Hagaba, wunnaumonuh Shalmai,
7.49 Wunnaumonuh Hanan, wunnaumonuh Giddel, wunnaumonuh Gahaz.
7.50 Wunnaumonuh Reajah, wunnaumonuh Rezin, wunnaumonuh Nekoda.
7.51 Wunnaumonuh Gazzam, wunnaumonuh, Phaseah.
7.52 Wunnaumonuh Besai, wunnaumonuh Meunim, wunnaumonuh Nephishesim.
7.53 Wunnaumonuh Bakbuk, wunnaumonuh Hakupha, wunnaumonuh Harhur.
7.54 Wunnaumonuh Bassith, wunnaumonuh Mehida, wunnaumonuh Harsha.
7.55 Wunnaumonuh Barkos, wunnaumonuh Sisera wunnaumonuh Tamah.
7.56 Wunnaumonuh Neziah, wunnaumonuh Hatiphah.
7.57 Wunnaumonuh wuttineumoh Solomon wunnaumonuh Sotai, wunnaumonuh Sophereth, wunnaumonuh Perida.
7.58 Wunnaumonuh Jaala, wunnaumonuh Darkon, wunnaumonuh Giddel.
7.59 Wunnaumonuh Shephatiah, wunnaumonuh Hattil, wunnaumonuh Pochereth, Zebaim, wunnaumonuh Amon.
7.60 Wame Nethinnimsog, kah wunnaumonuh wuttineumoh Solomon, nishwe pasuk88og, pask8gun tahshinchagkussuog, kah neesuog.
7.61 Yeug neg kuhkuhquecheg wutch Tel-Melah, Telharesha, Cherub, Addon, kah Immer, qut matta nahtitteau8og 8sh8oh wek asuh wunneechan8oh, uttoh wuttin Israelluinneau.
7.62 Wunnaumonuh Delajah, wunnaumonuh Tobiah, wunnaumonuh Nekoda, nequtta tahshe pasuk88og, yauunchag kussuog, kah neesuog.
7.63 Kah wutch sephausuenuog, wunnaumonuh Habajah, wunnaumonuh Koz, wunnaumonuh Barzillai, noh wâmittamwossissit pasuk8 wuttaunoh Barzillai uk-Gileadit, kah uss8wesu ne as8wesinit.
7.64 Yeug nattinnehamwog uttoh adtanussuhkuhwhosik 8wesuongan8oash, kenugke neg ogkemitcheg neaunak uppometuongan8óut, qut matta namehteauouun, newaj ogque nishkheóog, amaunóog wutch sephausuenuuneat.
7.65 Kah Tirshatha nah wuttinuh, meech8hteogk wanetupanatamweyeu8gish, nô pajeh sephausuénin neepauit, nashpe Urim kah Thummim.
7.66 Mamusse mukkinneonk môeu yauunchage kah neese muttannonganogkussuog, nishwe pasuk88og, kah nequtta tahshinchag kussuog.
7.67 Chaubsitcheg wuttiñeumuneunk kah ummaidumoh, neg nesausuk tahshe muttannonganogkussuog, nishwe pasuk88og, nishwinchag kah nesausuk tahsuog, kah ut kenugke nag neese pasuk88og, yauunchag kah napanna tahsuog ket8homáe wósketompaog, kah ket8homáe mittamwossissog.
7.68 Wut-horsesumoh nesausuk tahshe pasuk88og nishwinchag kah nequtta tahsuoh, um-mulesumoh neese pasuk88oh, yauunchage kah napanna tahsuoh.
7.69 Uk-Camelsumoh yaue pasuk88oh nishwinchag kah napanna tahsuoh, nequtta tahshe muttannonganogkussuog assesog kah neesneechag.
7.70 Kah nawhutche kehche wut8shineunk nanowe mag8og wutche anakausuonk Tirshatha mag8 nompak8unehtu nequt muttannonganogkodtash golde dramsash, napanna tahshinchagkodtash basonsash, napanna tahshe pasuk88oash kah nishwinchagkodtash sephausuaenue hogk8unash.
7.71 Kah nawhutche kehche wut8shinneunk nanowe mag8og anakausue nompakouunehtu, neesneechagkodtash golde dramsash, kah neese muttannonganogkodtash, kah neese pasuk88ash poundt88ash silver.
7.72 Kah ne onkatogig missinninnuog mag8og neesneechag muttannonganash golde dramsash, & neese muttannonganash poundtuoash silver, kah nequtta tahshinchagkodtash sephausuenue hogk8unash.
7.73 Nemehkuh sephausuenuog, kah Levitsog kah nanausquontamwaenu[o]g, kah ket8ham8acheg, kah nawhutche missinninnuog kah Nethinimsog, kah wame Israel ayeupanneg wutohtanehtu: kah nesausuk adtahs8it nepauz paom8uk, wunnaumonuh Israel appupanneg wutohtanehtu.
8.1 KAh wame missinninnúog miyaéog. onatuh pasuk wosketomp, en taumaogquehtu anaquohtag nippée ushquont, kah nag ken8náog Ezraoh noh Scribe, paudtauonat wuttinnaumatue up-b8kum Moses, ne Jehovah ánann8nont Israeloh.
8.2 Kah Ezra sephausuen paudtau naumatuonk anaquohtag mukkinnéonk, naneeswe wosketompaog, kah mittamwussissog, kah wame neg wohwohtamwe n8togig, ut negonne kesukok nesausuk adtahs8it nepauz.
8.3 Kah na wuttit ogketamun, anaquohtag toumáog ne anaquohtag nippée squont, wutch nompoáeu, nô pajeh pohshequaadt, anaquabhettit wosketompaog kah mitamwussissog, káh yeug wohwohtogig, kah wame wuhtauog8ash missinninnúog menuhke n8tamwog unnaumatue b8k.
8.4 Kah Ezra noh Scribe neepau ut mehtugque pulpit, ne ayimwèhettit newutch, kah ut kishke wuhhogkat neepau Mattithiah, kah Shema, kah Anajah, kah Urijah, kah Hilkiah, kah Maaseiah, wuttinnohkôunit, kah ummenadcheanit Pedajah, kah Mishael, kah Milchiah, kah Hashum, kah Hashbadana, Zechariah, kah Meshullam.
8.5 Kah Ezra woshwunnum b8k, anaquabhettit wame missinninnúog, (newutche noh anuúhquappumau wame missinninnuh) kah woshwunuk, wame missinninnúog neepôog.
8.6 Kah Ezra wunnanumau Jehovahoh mishe Manit: kah wame missinninnuog namp8hamwog, Amen, Amen, tashinumóhettit wunnutchegan8oash, kah nauwanumwog uppuhkuk8oash, kah wowussum8og Jehovahoh, wuskesuk8oash en ohkekontu.
8.7 Wonk Jeshua, kah Bani, kah Sherebiah, Jamin, Akkub, Shabbethai, Hodijah, Maasejah, Kelita, Azariah, Jozabad, Hanun, Pelajah, kah Levitsog wohtamwáheaog missinninnúh naumatuonk, kah missinninnúog appuog wutappuongan8óut.
8.8 Kah ogketamwog wuttinaumatue b8kum God, pahke; kah wuttinóuh unnauwuttam8onk, kah 8wahtamwaheóuh ne ogketamwehettit.
8.9 Kah Nehemiah noh Tirshatha, kah Ezra sephausuen noh Scribe, kah Levitsog neg kohk8tomauoncheg missinninnúh, unnáog wame missinninnúh, yeu kesukok wunneetupanatamweyeu8 en Jehovah ut kum-Manitt8m8óut, mauûhteogk, asuh maumuttamuhteok, newutche wame missinninnúog mauog n8tamwehettit unnaumatue kutt8wongash.
8.10 Neit nah wuttinuh, monchek, meech8k wees, wuttattam8k weekog, kah negonshhu8k chadchaubiyeuash en nag, wanne teag quagquoshwehtam8gig: newutche yeu kesukok wunneetupanatamweyeu8 en Jehovahut; kah neuantam8hteógk, newutche weekontam8[ó]nogkut Jehovah ne kummenuhkesuonganun.
8.11 Neit Levitsog, chekepéhteáog wame missinninnúh, n8waog, chequnappek, newutche yeu kesukok wunneetupanatamweyeu8, kah ahque neuanatam8k.
8.12 Kah wame missinninnúog moncheog meetsineat, kah wuttattamunat, kah negonshhuónat chippiyeuash, kah mishe muskouantamunat, newutche wohtamwog kutt8wongash, nish wahteauwáhetcheh.
8.13 Kah ut nahohtôeu kesukok, miyaéog kehche mut8shineunk wame missinninnúog, sephausuenuog, kah Levitsog, en Ezra noh Scribe, wahteauunat naumatue kutt8wongash.
8.14 Kah namehteauog wussukwhosu ut wuttinnaumatuonganit, ne Jehovah ann8nompoh nashpe Moses, wunnaumonuh Israel woh ayeuog nepéekomukquehtu, ut mishadtupp8onganit nesausuk adtahs8it neepáuz.
8.15 Onk woh wutamaúmuwónaóont, kah 8wahteauwaheonaóont, ut wame wutotanaóont, ut Jerusalem, n8wahettich, sohham8k en wadchuut, kah neemskom8k olive wuttuhqunash, kah palme wuttuhqunash, kah myrtle wuttuhqunash, kah pine wuttuhqunash, kah kuppontukqunash, nepéekomukquhkónat neansukwhosik.
8.16 Neit missinninnúog sohhamwog kah uppaudtináoash, kah nepéekomukquhkkog, nish$noh pasuk ut 8woskeche kommukqut, kah ut wutchippinneutunkan8óut, kah ut chippinneutunkanit ut wekit God, kah ut nippee squontame toumaogut, kah Ephraimme squontame toumaogqut.
8.17 Kah wame mukkinneonk neg wonk paoncheg wutch missinnáinneat, nepéekomukquehteáog, kah appuog agwe nepéekomukquehtu: newutche nadteuh ukkesukodtumash Joshuah wunnaumonuh Nun, pajeh yeu kesukok, wunnaumonuh Israel matta ne wutusseineau: newutche na mishe weekontamweonganu8.
8.18 Kah wonk asekesukokish, wutch negonne kesukok, wehque maumachish kesukok, ogketam b8ke wuttinnaumatuonganit God; kah nag nesausuk tashikquinne mishadtup8og, kah shwosuk adtahshikquinukok: neit wunneetupanatamoeonganú8, neaunak.
9.1 KAh nesnehchadtequinhog kah yau, yeuoh nepâuz, wunnaumonuh Israel mat meetsée miyaéog, nashpe man8tiónak, kah ohke ponum[ó]og.
9.2 Kah 8skannemuneoh Israel chippeog wutch wame pen8wohteáut, kah neepóog, kah samp8aóntamwog ummatcheseongan88oash, kah uppannéseongan8oash 8sh8oh.
9.3 Kah nag neepóog wutayeuongan8óut, kah ogketamwog up-b8ke unnaumatuonk Jehovah um-Manitt8m8uh, ut yaue chippiyeue kesukodtut, kah yauut chippiyeuut samp8áog, kah wowussumaog Jehovahoh um-Manitt8m8oh.
9.4 Neit neepóog ut Levitse appuonganit, Jeshua, kah Bani, Kadmiel, Shebianiah, Bunni, Sheebiah, Bani, Chenani, kah mishont8áe mauunnitteauog Jehovahoh, um-Manitt8m8oh.
9.5 Neit Levitsog, Jeshua, kah Kadmiel, Bani, Hashabniah, Sherebiah, Hodijah, Shebaniah, Pethahiah, n8waog, neepau8k, kah wunnanum8k Jehovah kum-Manitt8mw8, micheme kah micheme, kah wunánittamunach kussohsumóewesuonk, ne ánue mishehteómuk onk nish wame wunnanittam8ongash kah woweenodtum8ongash.
9.6 Ken, ken webe kut-Jehovahyeu, ken kukkesteoh kesuk, ukkesuk8m8ash kesukquog, kah wame ukkenauwameumoh, ohke, kah wame nish na ohtagish, kehtahhanash, kah wame nish na ohtagish, kah ken k8wadchanóog wame, kah kesukque kenauwameonk k8wowussumuk.
9.7 Ken Jehovah Manit, pepen8adt Abram, kah kussohh8wun wutch Ur ut Caldees, kah kuttiss8wen Abraham.
9.8 Kenampteóh ut wuttahhut, pábahtanittuonk ut anaquabean, kah k8n8woneau kittinnumauónat Canaanitse ohke Hittitse, Amoritse, kah Perizzitse, kah Jebusitse, kah Girgashitse, en 8skanémunit, kah kutussen kuttinn8waongash, newutche kussampweusseaénúh,
9.9 Kah kenaumup, wutunkquanum8ongan8 ut Egypt, kah ken8tamup ummauongan8 ut kishke msque kehtahhanit.
9.10 Kah kenatitteóp kuhkinneasuongash, kah monchanatam8ongash ut Pharohut, kah ut wuttinneumut, kah ut wame missininnúut, ut wutohkeit: newutche k8wahteòh nag uppéhtuánumwe unnéheópuh: ne kenashpe 8wesuonganin, neane yeu kesukok.
9.11 Kah kuppohshinumup kehtoh ut nag anaquabhettit, newaj pannupwusháhettit ut nôeu ketahhannit, nunnabohteaiyeuut, kah neg n8swehtauóncheg, kuttinnohkónunk m8nôiyeutu onatuh qussuk ut mishe nippeit.
9.12 Wonk kesukodáe kenashpe sogkompagunôóg mahtokqse neepattuhquonk, kah nukkonáe, nashpe n8t[â]e nepattuhquonk, k8wequassumauóneau en mayut ne woh aáhettit.
9.13 Wonk k8wómus ut wadchuut Sinai, kah nag k8ch ken8nóog kesukqut, kah kittinunnumauóog sampwe wussittum8ongash, kah wunamuhkutéye unnaumatuongash, wunne kuhk8waonganash kah ann8team8ongash.
9.14 Kah nag k8wahteauwaheopanneg, k8neetupanatamwe Sabbathom, kah nag kutann8nópanneg, kuhk8tomwehteaongash, kukkuhk8waongash, kah naumatuongash, nashpwe wunnutcheganit Moses kittinneum.
9.15 Kah nag kutassamópaneg petukquneg wutch kesukqut, wutche ukkodtupp8ongan8, kah kussohh8wuttóp nippe wutch qussukquanit, wutche ukkôhkutt8n8ongan8: kah kukquoshaumópanneg, woh uppetukóntamunaóont, ohtauunat ohke, ne chadchekeimop kittinnumauónaóont.
9.16 Qut nag, kah n8shinónog pittuánumweusséog, kah nag menehksittippukunáog: kah wanne n8tam8og kutann8team8ongash.
9.17 Kah sokenamwog nosweetamunat, kah matta wuttuppóntam8unáoash monchanatam8onganash, nish aseumpash kenugke nag: qut nag cheketamwehettit, ayeuáog mugquompoh, qushkenat en ummissinnóunneaout wonk: qut ken God, kukkógkinne ahquontam, kukkogkittumonteanitteam, kah kummonánitteam, chehchéke kummusquantam, kah kummishe womoaus, kah matta kutohquánumópanneg.
9.18 Nux, ayimauáhettit wuhhogkauh sabassumwe calfoh, kah an8wahettit, yeuoh kum-manitt8m, noh waj sohh8wunukquean wutch Egypt, kah máhshe m8m8sk8ahettit.
9.19 Qut onch ken, ut m8cheke ne kummonánitteaonganit, matta nag kutohquanumópanneg ut touohkomukqut: mahtokqse neepattuhquonk matta nukkonnuk8og kesukodáe, wussagkompagunukqunnaóont, en mayut, kah matta n8tae neepattuhquonk nukkonáeu, 8weequassumauónat, kah en mayut ne woh aáhettit.
9.20 Kah wonk kittinnumauópanneg k8ne nushauonguh, kukkuhk8tamauônat, kah matta kukkogkonnumauóog kum-mannáhum wutch wutt8n8óut, kah kittinnumauóog nippe wutch ukkonkutt8n8onkan8.
9.21 Nux yauunchage kodtumwáe kummô menehkehéoog ut touohkomuk, newaj monteag quenauwehukquéhetteg, wuthogk8un8oash matta nukkó[n]ei[nn]8ash, kah wusseet8ash matta mogqueen8ash.
9.22 Nano kuttinnumauópanneg, ass8tam8ongash kah wutohtimóneash, kah kutchadchapenumauópanneg ut p8tsá[i]yeuut, newaj ahtauhettit Si[h]onne ohke, kah wutohke Heshbonne ketass8t, kah wutoh[k] Og Bashanne ketass8t.
9.23 Kah wonk kummuttaánheomp wunneechan8oh, onatuh kesukque anogqsit, kah nag kuppas8ópanneg ohkeit, papaume nequoshómop 8sh8oh, uppetakonaóont wutahtauunnaóont.
9.24 Neit wunnaumonuh Israel petutteopanneg, kah ahto8panneg ohke, kah kussohkauomp ut anaquabhettit, wadohkitcheg ne ohkeit, Cananitsog; kah nag kummagunapanneg en wunnutchegan8out, weech ukkehtass8tam8m8oh, kah missinninnuog ne ohkeit, woh nah wuttinheonaoont ne unnantamohettit.
9.25 Kah nag sohkomwog menuhkitotanash, kah weesohkee, kah ohtoog wetuomash nanumwohteau wame eiyanaumachiash, kuttahhamwe wuttahhamongash, weenominneohtekonash kah Oliveohteakonash: kah meechumuhtugquash monatash; neit meetsupanneg, kah wamep8panneg, kah wowonogk8panneg, kah tapeneamwog kummishe wunneetuonk.
9.26 Qut onch kuppannesetunkquog, kah kutcheketunkquog, kah kittinnaumatuonguh ompamuhteopanneg, kah nag nushaog kukquoshodtumwaeneumoh, neh wauwaonukquehetticheh, ukquinnupinonaoont, en kuhhogkat, kah nag mishe m8m8squeusseupann[é]g.
9.27 Newaj mag8op ut wunnutchegan8out ummatwom8oh, nag umm8m8sqheopuh, kah wadtamehpunahettit, mauunnitteunkquean, nag ken8tauopanneg wutch kesukqut, kah neaunak kuteiyane monaneteaonk, kuttinnumauopanneg tomhuaenuh, nag pohquohwhunoncheg wutch wunnutchegan8out ummatwom8uh.
9.28 Qut mahche anwósinnehettit, wonk matcheseupanneg ut anaquabean, newaj nukkonap ut wunnutchegan8out ummatwom8uh, newaj nah nanawunnahetteup: qut onch qushkehettit, kah mauunnitteunkquean, nag ken8tauoog wutch kesukqut, kah m8chekit kuppohquohwhunopanneg; neaunak kummonaneteaongash.
9.29 Kah nag k8wauwounopanneg, onk woh kuppas8onaoont kuttinnaumatuonganit, qut pittuanumwe usseog, kah matta n8tamoog kutann8team8ongash, qut panneussehtamuppanneg k8sittum8ongash (nish wosketomp usseit, pish nish wun[aa]shpe pomantamunash) kah amaumuppanneg wuttugku: kah menehksittippukanopanneg, kah matta n8tamopanneg.
9.30 Qut onch m8cheke kodtumwae kukkechetuhhonopanneg, kah k8wauwounopanneg, nashpe kenashauanitt8 ut kukquoshodtumwaenutu: qut matta n8tam8panneg newaj nag mag8an en wunnutchegan8out missinninnuog ne ut ohkeit.
9.31 Qut wutche kummishe monaneteaonk, matta kuppapaquanne mahtupanopanneg, asuh kutohquanumopanneg, newutche ken, kitteamonteanuenu kah kummonaneteaenuh.
9.32 Newutche yeuyeu woi God, masugkenue, manuhkesit, kah unkqueneunkqussue Manit, noh wadchanuk wunn8waonk kah monaneteaonk, wame wutamehpunaonk peasikitch ut anaquabean, ne nohkuhkongqueogkup, kah nukketass8tamomunonog nussontimomunonog, kah nussephausuenumunonog, kah nukquosh[o]dtumwaenumunonog, kah n8shinonog, kah wame kummissinninneumog, nadteuh pomantog noh Assyriae ketass8t pajeh yeu kesukok.
9.33 Qut ken, kussampweusseaénuh, ut wame nish nohkuhkauáhetteagish, newutche kussampweusseaen, qut nummatchesemun.
9.34 Kah nukketass8tamómunónog, nussontimósumunónog, nussephausueneumunónog, asuh n8shun[o]og, matta nanawehteau8og kittinnaumatuonk, asuh matta kukkeitamóog kutann8team8ongash, kah k8wauwaongash, nish nashpe wauwaónóp.
9.35 Newutche nag k8tinninneumuhkongk8og ut wutass8tam8ongan8óut, kah ut kummishe wunneetowonganit, nish nag anumauácheh, kah ut k8nogque mishe kishkéeu ohkeit, ne nag anumauóp ut anaquabhettit, kah matta qushkéog wutch ummatcheseaeu anakausuongan8óut.
9.36 Kusseh, nenawun wuttinneumunneunk yeu kesukok, kah papaume ohke, ne anumauóp n8shunónog, meechinat ne na adtannegik, kah ne na ut wunnegik, kusseh nenawun wuttinneumunneunk naut.
9.37 Kah m8cheke k8tinnekheaog, kehtass8tamwoh, neg ponácheg nanawunukqúnnanónut, newutche nummatcheseonganunonash: kah wonk nanawunnáog nuhhogkanónoh, kah neetasseumunónoh nukkodnéheáhetticheh, kah nenawun numm8cheke quehqu[è] nauánumumun.
9.38 Kah newutche wame yeush, nutayimumun papaume wunn8waonk, kah n8sukúhhumunan, kah nussontimómunónog, kah nul-Levitsumunónog, kah nussephausueneumunónog, wus-sealhamuneau.
10.1 KAh yeug nag sealhamautcheg, Nehemiah wut-Tirshatha, wunnaumonuh Hachaliah, kah Zidkijah,
10.2 Serajah, Azariah, Jeremiah,
10.3 Pashur, Amáriah, Malchiah,
10.4 Hattush, Shebaniah, Malluch,
10.5 Harim, Merimoth, Obadiah,
10.6 Daniel, Ginnethon, Baruch,
10.7 Meshullam, Abijah, Mijamin,
10.8 Maaziah, Bilgai, Shemajah: yeug sephausuenuog.
10.9 Kah Levitsog naneeswe Jeshua wunnaumonuh Azaniah, Binnui wutch wunnaumonuh Henadad, Kadmiel.
10.10 Kah weematoh, Shebaniah, Hodijah, Kelita, Pelajah, Hanan,
10.11 Micah, Rehob, Hashabiah,
10.12 Zaccur, Sherebiah, Shebniah,
10.13 Hodajah, Bani, Beninu.
10.14 Keiche missinninnuog: Parosh, Pahath-Mab, Elam, Zatthu, Bani,
10.15 Bunni, Azgad, Bebai,
10.16 Adonijah, Bigvai, Adin,
10.17 Ater, Hizkijah, Azzur,
10.18 Hodiah, Hashum, Bezai,
10.19 Hariph, Anathoth, Nebai,
10.20 Magpiash, Meshullam, Hezir,
10.21 Meshezabeel, Zadok, Jaddua,
10.22 Pelatiah, Hanan, Anajah,
10.23 Hosheah, Hananiah, Hashub,
10.24 Hallohesh, Pileha, Shobek,
10.25 Rehum, Hashabnah, Maasejah,
10.26 Kah Ahijah, Hanan, Anan,
10.27 Malluch, Harim, Baanah.
10.28 Kah onkatogig missinninnuog, sephausuénuog, Levitsog, nanausquontam[á]cheg, ket8hamáenúog, Nethinimsog, kah wame nag chapecheg wutch ohkée missinninnúut, en wuttinnaumatuonganit God, ummittamwuss8oh, wunnaumonáuh, kah wuttaun8oh, nishnoh pasuk neg wahteunkeg, kah wohwohtogig.
10.29 Nag môsogquehtauáog weemat8oh, wutahtuskauóm8uh, kah petutteaog mattánittuonganit, kah chadchekeyeuwaonganit, pomushonat God wuttinaumatuonganit, ne anumauut[ea]p Moses wuttinneumoh God, kah kuhkinneasineat, kah ussenat, wame wutann8team8ongash Lord num-Manitt8mun, kah 8sittum8ongash, kah ukkuhk8waongash.
10.30 Kah matta n8weetau[â]dtehheónanónut nuttaunonoh en ne ohkèe missiñinnúut, asuh matta n8weetauadheomun wuttaun8oh nunnaumonanónog.
10.31 Kah missinninnúog ne ohkeit paudtauéhettit kodtauwompasuongash, asuh ne teagwe meechum Sabbath$dayeu kodtauwompásinneat, ne matta nutádtóumounnanónut Sabbath$dayeu, asuh wunneetupanatamwe kesukodtut, kah woh nukkodtumumun, nesausuk adtahshinn88k kodtum8, & wutchekée ôadtehteaheóunóut nish$noh unnontuhquahwhuttuonk.
10.32 Wonk nutáyimómun kuhk8waongash, kutóadtéhteahikqunánonut asekodtum8gish, nishwe chippiyeuut shekel, wutche wowussumáonk ut wekit God.
10.33 Wutche nahtitteae petukqunneg, kah wutche nagwutteae meetsue mag8onk, kah wutche nagwutteae chikohtae mag8onk, saSabbath$dayeu, wuske nepâusaut, wutche kuhk8wáe mishadtupp8ongash, kah wutche waneetupanatamweyeu8gish, kah wutch matcheseáe mag8ongash, wunohteaheónat Israel, kah wutche wame ne anakausuonk ut wekit num-Manitt8mun.
10.34 Kah nuttittanóadtimunónop ut kenugke sephausuenuut, kah Levitsut, kah missinninnúhtu, wutche mehtugque mag8onk, paudtauunat, en wekit num-Manitt8mun, neaunak week8óash n8shunónog, ut kukquttumóe ahquompiyeuut, ásekodtum8kish, chikohsumunat ut wut-altarumut Jehovah, num-Manitt8mun neansukwhosik ut naumatuonganit.
10.35 Kah paudtauunat kákeneumuneash nutohkeinónut, kah negonneyeu8ash wame metugque meechummuongash, ásekodtum8gish en wekit Jehovah.
10.36 Kah wonk mohtommegitcheg nunnaumonanónog, kah neetasséum[un]ónog (neansukwhosik ut naumatuonganit) kah negonnekitcheg ut nutherdsumunónut, kah ut nufflocksumunónut, paudtauunat wekit num-Manitt8mun, en sephausuénuut, neg wadtinninneumuhkontogig ut wekit num-Manitt8mun.
10.37 Kah woh nuppaudtomun negonne tuttóhpitchóhkoneg, kah nummag8onganunonash, nish$noh eiyane mehtugquee meechummuongash, wine, kah pummee en sephausuenúut, ut chambersut ut wekit num-Manitt8mun, kah piogque chippagish wutch nutohkenónut, en Levitsut, onk woh Levitsog ohtóog piogque chippagish, ut wame nutohketeae otananónut.
10.38 Kah sephausuen wunnaumonuh Aaron, noh pish weetomau Levitsoh, Levitsog neemenummohettit piogque chippagish, kah Levitsog pish paudtóog, papiogque chippagish papiokquokish, en wekit kum-Manitt8mun, en chambersut nompak8inne kommukqut.
10.39 Newutche wunnaumonuh Israel, kah wunnaumonuh Levi, nag pish paudtóog weatchiminne mag8onk, kah wuske wine kah pummée, en chambersut, uttoh ohtag sanctuarie auwohteaongash, kah sephausuenuog neg wadtininneumuhkausitcheg, kah nanausquontamenuog, kah ket8hamáenuog, kah matta pish nutohquontam8mun num-Manitt8mun wek.
11.1 KAh nanawunoncheg missinninnúh nag ayeuog Jerusalem: kah onkatogig missinninnúog, tanohtôadtuog, pas8ónat pasuk wutch nishnog neg piogqussitcheg ayinneat Jerusalem, wunneetupanatamwe keitotan, kah pasuk8gun adtahshe chippissitcheg, otanahtu.
11.2 Kah missinninnuog wunnánumaog wame wosketompuh, nag wekontamwe magogig wuhhogkaóuh wutohkinneat Jerusalem.
11.3 Kah yeug kehchéiyeuutcheg ut wutohtimóneat, neg wadohkitcheg Jerusalem, qut Judae otanáhtu, nish$noh pasuk ayeu wutohtóonganit, ut Israelle otanahtu, sephausuenuog, kah Levitsog, kah Nethinimsog, kah wunnau[n]onáuh wuttinneumoh Solomon.
11.4 Kah ut Jerusalem na noh n8ch ayinneau wutch wunnaumonuh Judah, kah wutch wunnaumonuh Benjamin: wutch wunnaumonat Judah: Athajah wunnaumonuh Uzziah, wunnaumonuh Zechariah, wunnaumonuh Amariah, wunnaumonuh Sephatiah, wunnaumonuh Mahaleleel, wutch wunneechanuh Perez.
11.5 Kah Maasejah wunnaumonuh Baruch, wunnaumonuh Col-Hozeh, wunnaumonuh Hazajah, wunnaumonuh Adajah, wunnaumonuh Jojarib, wunnaumonuh Zechariah, wunnaumonuh Shiloni.
11.6 Wame wunnaumonuh Perez, neg apitcheg Jerusalem yaue pasuk88og, nequtta tahshinchag, kah shwosuk tahsuog menuhkesuenuog.
11.7 Wame yeug wunnaumonuh Benjamin, Sallu wunnaumonuh Meshullam, wunnaumonuh Joed, wunnaumonuh Pedajah, wunnaumonuh Colajah, wunnaumonuh Maasejah, wunnaumonuh Ithiel, wunnaumonuh Jesajah.
11.8 Kah asuhkoe nagum Gabai, Sallai, pask8gun tahshe pasuk88og neesneechag kah shwosuk tahsuog.
11.9 Kah Joel wunnaumonuh Zichri uppiahquttum8moh, kah Judah wunnaumonuh Senuah, nahohtôeu keitotanae piahqutuk.
11.10 Wutch sephausuenuog: Jedajah wunnaumonuh Jojarib, Jachin.
11.11 Serajah wunnaumonuh Hilkiah, wunnaumonuh Meshullam, wunnaumonuh Zadok, wunnaumonuh Merajoth, wunnaumonuh Ahitub, noh piahquttuk wek God.
11.12 Kah weematoh neg asecheg wekue anakausuonk, shwosuk tahshe pasuk88og, neesneechag kah nees8og, kah Adajah wunnaumonuh Jeroham, wunnaumonuh Pelaliah, wunnaumonuh Amzi, wunnaumonuh Zechariah, wunnaumonuh Pashur, wunnaumonuh Malchiah.
11.13 Kah weematoh keiche wut8shineunk neese pasuk88og, yauunchage kah neesuog, kah Amashai wunnaumonuh Azareel, wunnaumon[u]h Ahasai, wunnaumonuh Meshilemoth, wunnaumonuh Immer.
11.14 Kah wemat8oh menuhkesuenuh nequt pasuk neesneechag kah shwosuk tahsuog, kah uppiahqutt8moh Zabdiel, wunnaumonuh Haggedolim.
11.15 Wonk wutch Levitsog, Shémajah wunnàumonuh Hashub, wunnaumonuh Azrikam, wunnaumonuh Hashabiah, wunnaumonuh Bunni.
11.16 Kah Shabbethai, kah Jozabad wutch keicheu Levitsog, noh piahquttuk poquadchiyeue anakausuongash wekit God.
11.17 Kah Mattaniah wunnaumonuh Micha, wunnaumonuh Zabdi, wunnaumonuh Asaph, noh negonneyeu8 ut tabuttantamóe peantam8onganit: kah Bakbukiah nahohtôeu ut kenugke weematoh, kah Abda wunnaumonuh Shammua, wunnaumonuh Galal, wunnaumonuh Jeduthun.
11.18 Wame Levitsog ut wunneetupanatamwe keitotanat, neese pasuk88og, shwosuk tahshinchagkussuog, kah yauog.
11.19 Wonk, nanausquontamwaenuog, Akkub, Talmon, kah weematoh neg nanawunukeg squontamash nequt pasuk nesausuk tahshinchag kussuog, kah neesuog.
11.20 Kah neg ashqueneanutcheg Israelitsog, sephausuenuog, kah Levitsog, ayeupanneg wame Judae keitotanahtu, nishnoh pasuk ut wutohtóonganit.
11.21 Qut Nethinimsog ayeupanneg Ophel, kah Ziha, kah Gispa uppiahquttum8moh Nethinimsog.
11.22 Wonk noh piahquttuk Levitsog ut Jerusalem, Uzzi wunnaumonuh Bani, wunnaumonuh Hashabiah, wunnaumonuh Mattaniah, wunnaumonuh Micha: wutch wunnaumonuh Asaph, ket8hamwaenuog piahquttukig anakausuongash ut wekit God.
11.23 Newutche yeu wutann8team8onk ketass8t papaume nag woh kuhk8wae wutchippiyeum8og kutt8hamwaenuog asekesukokish.
11.24 Kah Pethahiah wunnaumonuh Meshezabel, wutch wunneechanoh Zerah wunnaumonuh Judah, noh appeup ketass8t wunnutcheganit ussenat wame pissaumatuongash ut missinninnutu.
11.25 Kah ut 8tanamesehtu weeche wutohteakonash, nawhutche wunnaumonuh Juda ayeuog Kirjath-arba, kah ut 8tanamesehtu, kah Dibon, kah 8tanamesehtu, kah Jekabzel, kah 8tanamesehtu.
11.26 Kah ut Jeshua, kah Molada, kah Bethphelet,
11.27 Kah Hazer-Shual, kah Beersheba, kah 8tanamesehtu,
11.28 Kah Ziklag, kah Mekonah, kah 8tanamesehtu,
11.29 Kah En-Rimmon, kah Zareah, kah Jarmuth,
11.30 Zanoah, Adullam, kah 8tanamesehtu, k[à]h Lachish, kah 8tohteuhkonehtu: kah Azekah, kah 8tanamesehtu, kah ayeupanneg wutch Beersheba wehque 8nouhkôiyeuut Hinnom.
11.31 Wonk wunnaumonuh Benjamin, wutch Geba wehque Michmash, kah Aija, kah Bethel, kah 8tanamesehtu:
11.32 Kah Anathoth, Nob, Ananiah,
11.33 Hazor, Ramah, Gittaim,
11.34 Hadid, Zeboim, Neballat,
11.35 Lod, kah Ono, 8nouhkôiyeum8out eiyane netuhtoe anakausuenuog.
11.36 Kah Levitse chachaubenum8ongash ut Judah, kah ut Benjamin.
12.1 KAh yeug sephausuenuog kah Levitsog, kuhk8moncheg Zerubbabel wunnaumonuh Shealtiel, kah Jeshua: Serajah, Jeremiah, Ezra,
12.2 Amariah, Malluch, Hattush,
12.3 Shecaniah, Rehum, Merimoth,
12.4 Iddo, Ginnetho, Abijah,
12.5 Miamin, Madiah, Bilgah,
12.6 Shemajah, kah Jojarib, Jedajah,
12.7 Sallu, Amok, Hilkiah, Jedajah, yeug kehcheu sephausuenuog, kenugke weematoh pomontog Jeshua.
12.8 Nano Levitsog, Jeshua, Binnui, Kadmiel, Sherebiah, Judah, kah Mattaniah, noh nanawunuk tabuttantam8ongash, nagum kah weematoh.
12.9 Wonk Babbukkiah, kah Unni: weemat8oh ogkomáe piuksukuhkunkquog askuhwhekonat.
12.10 Kah Jeshua wunnaumonieu Jojakim, Joiakim wonk wunnaumonieu Eliashib, kah Eliashib wunnaumonieu Jojada.
12.11 Kah Jojada wunnaumonieu Jonathan, kah Jonathan wunnaumonieu Jaddua.
12.12 Kah pomontog Jojakim, sephausuenu8panneg, kehche wut8shinneunk, wutch Serajah, Merajah: wutch Jeremiah, Hananiah.
12.13 Wutch Ezra, Meshullam: wutch Amariah, Jehohanan.
12.14 Wutch Melicu, Jonathan: wutch Shebaniah, Joseph.
12.15 Wutch Harim, Adna: wutch Merajoth, Helkai.
12.16 Wutch Iddo, Zechariah: wutch Ginnethon, Meshullam.
12.17 Wutch Abijah, Zichri: wutch Minjamin, wutch Moadiah, Piltai.
12.18 Wutch Bilgah, Shammua: wutch Shemajah, Jehonathan.
12.19 Kah wutch Jojarib, Mattenai: wutch Jedajah, Uzzi.
12.20 Wutch Sallai, Kalloi: wutch Amok, Eber.
12.21 Wutch Hilkiah, Hashabiah: wutch Jedajah, Nethaneel.
12.22 Levitsog pomantog Eliashib, Jojada, kah Johanan, kah Jaddua wussuhkwhosuog kehche wut8shinneunk: wonk séphausuenuog, wehque wutass8tam8onganit Darius up-Persian.
12.23 Wunnaumonuh Levi, kehchu wut8shinneunk wussukwhosuog ut mehquontamóe b8kut, nô pajeh pomontog Johanan wunnaumonuh Eliashib.
12.24 Kah kehchu Levitsog, Hashabiah, Sherebiah, kah Jeshua wunnaumonuh Kadmiel, weeche weemat8oh piuhsuke waeenomonat kah tabuttantamunat, neaunak wutann8team8onk David Manittowomp, papapiuhsukikkompodtuog.
12.25 Mattaniah, kah Bakbukkiah, Obadiah, Meshullam, Talmon, Akkub, nag nanausquontamwaenuog, askuhhumwontamwog ahhut petutteamuk squontamut.
12.26 Yeug, pomontog Jojakim wunnaumonuh Jeshua, wunnaumonuh Jozadak, kah pomontog Nehemiah nananuwaen, kah Ezra wussukwhosuaenue sephausuen.
12.27 Kah waneetupanatamwáhteauáhettit Jerusaleme pummeneutunk, natinneahwhaog Levitsoh, wutch wame ayeuonganehtu, nah uppas8onaóont Jerusalem, wekontamwe nanawehteauunat wuñeetupanatamwahtauonk, nashpwe tabuttantamóonk, kah nashpe ket8hammauongash, nashpe cymbalsash, psalterisash, kah harpsash.
12.28 Kah wunnaumonuh ket8hamwaenuog miyaéog, naneeswe wutch mukoshquttae wutohtimóneat waéenu Jerusalem, kah wun-Netophathie otanamesehtu.
12.29 Wonk wutch wekit Gilgal, kah wutch Gebae, kah Azmavethe ohteakontu: newutche ket8tamáenúog otanateópanneg waéenu Jerusalem.
12.30 Kah sephausuenuog kah Levitsog pahkheaog wuhhogkáuh, kah pahkheáog missinninnúh, kah squontamash, kah qussukquaneneutunk.
12.31 Neit nag nuppas8óog Judae sontimóog ut woskeche qussukquaneutonganit: kah nukkehtim neese muttaánoe chippanukeg, neg tabuttantugeg, pasuk chippan8onk aum8 ennunohkôunnieu, nogque anohkée squontamehtu.
12.32 Kah nag asuhkunkquog, Hoshajah, kah pôhshe Judae sontimóog.
12.33 Kah Azariah, Ezra, kah Meshullám,
12.34 Judah, kah Benjamin, kah Shemajah, kah Jeremiah.
12.35 Kah wutch wunnaumonadt sephausuénuog nashpe monopuhpequan[a]sh, Zechariah wunnaumonuh Jonath[a]n, wunnaumonuh Shemajah, wunnaumonuh Mattaniah, wunnaumonuh Michajah, wunnaumonuh Zaccur, wunnaumonuh Asaph.
12.36 Kah weematoh Shemajah, kah Azarael, Milalai, Gilalai, Maai, Nathaneel, kah Judah, Hanani, nashpe 8nont8wáyeumash auwohteaongash David Manittowomp: kah Ezra noh Scribe wunnegonuhkáuoh.
12.37 Kah ut tohkekommûe squontamut, ne piuhsuk8konqhettit, nag kuhkuhqueog, nashpe stairsash ut wut8tanat David: ahhut kuhkuhquémuk qussukquaneneutunk, waábe ut wekit David, nô pajeh nippée squontamut, wutchepwoiyeu.
12.38 Kah onkatogig neg tabuttantugig, uppiuhsukóhhauóuh, kah nen nag nutásu[k]auóog, kah pôhshe missinninnúog woskeche pummeneutunkanit, wutch aongkoue sabassumwe mishittáekomukqut, wehque mishekskeneutunkanit.
12.39 Kah wutch waábe Ephraimme squontamut, kah waábe negonne squontamut, kah waábe namohse squontamut, kah Hananeelle qunúhquikomukqut, kah Meahhe qunuhqui komukqut, wehque shepse squontamut, kah neg chequnikkompóog ut kuppishagkinittue squontamut.
12.40 Ne wutussukompauinneau neese chippanukeg neg tabuttantogig ut wekit God kah nen, kah pohshe nánawunnuen[û]og n8weetomuk.
12.41 Kah sephausuenuog: Eliakim, Maasejah, Minjamin, Michajah, Elioénai, Zechariah, Hananiah, nashpemonopuhpequanash.
12.42 Kah Maasejah, kah Shemajah, kah Eleazar, kah Uzzi, kah Jehohanan, kah Malchijah, kah Elam, kah Ezer, kah ket8hamáenuog kussont8a8hamóog, weeche Jezrahiah wunnanawunnuaéneum8uh.
12.43 Wonk, ne kesukok mag8og mishe sephausuongash, kah wekontamwog: newutche God ummishe wekontamwáheuh, ummittamwussinneunk wonk, kah wunneechaneunk muskouanatamwog: newaj weekontamóonk ut Jerusalem n8tunkquok wutch n8adtit.
12.44 Kah na ahquompak, nawhutch kehtimáog nanawunukeg chambersash wutche nompak8[ũ]ash, wutche mag8ongash wutche kakeneumuneash, kah wutche pioguqe chippagish, na wuttit mianumuneau, wutch otanáe ohteakonash, naumatue chippiyeuash, wutche sephausuenúog kah Levitsog: newutche Judah wekontam8óneau wutche sephausuénúh, kah wutche Levitsoh, ne neepauutcheg.
12.45 Kah naneswe ket8hamáenuog, kah nanausquontamaenuog, neg nanawehteunkig wutaskuhwheteáonk um$Manitt8m8oh, kah pahkésue askuhwheteáonk, neaunak wutann8team8onk David, kah Solomonoh wunnaumonuh.
12.46 Newutche ut ukkesukodtumut David, kah Asaph n8adt, na mo kehche ket8hamwaenúog, woweenumúáe, kah tabuttantam8e ket8hamaongash en Godut.
12.47 Kah wame Israel pomontog Zerubbabel, kah pomontog Nehemiah, aninnumauáog wutchippiyeum8 ket8hamaénúh kah nanausquontamaénúh, asekesukokish wutchippiyeum, kah nag wunneetupanatamwohtauog waneetupanatamweyeu8gish en Levitsut, kah Levitsog nash 8neetupanatamwahtináoash en wunnaumonat Aaron.
13.1 NE kesukok, ogketamwog up-b8kum Moses, ut wunn8tamunnaóont missinninnúog, kah na$ut namehteauun unúhsukuhwhosu, Ammonitsog kah Moabitsog matta woh petutteaóog ummukkinéonk God micheme.
13.2 Newutche nashpe nogkushkauo8og wunnaumonuh Israel petukqunnunk, kah nippe, qut nag onkquttauáog Balaamoh, ayeuuhkonittue nagoh, nah woh ummattanumónat: qut num-Manitt8mun quinnuppinnum matanittuonk en wunn[a]nituong[anit].
13.3 Kah n$niyeup, n8tamwehettit naumatuonk, nag chippeog wutch Israelut wame kenukshae mataánukeg.
13.4 Kah negonne onk yeu, Eliashib sephausuen, nanawunuk chambersash ut wekit num-Manitt8mun, unnonkumau Tobiahhoh.
13.5 Kah ukquagwoshwunnumaúoh mishe chamber, na negonne ponamwéhetteup metsue sephausuongash, frankincense, kah auwohteaongash, kah weatchiminnée piogque chippagish, wuske wine, kah pummee, ne an8teamumuk wutch Levitsog, kah ket8hamaenúog, kah nanausquontamácheg, kah mag8ongash wutche sephausuenúog.
13.6 Qut wame yeu$ut, matta nutappeup Jerusalem, newutche wunnishwunneechage kah wunneese kodtum8m Artaxerxes Babylone ketass8t, nuppyeaónuk ketass8t, kah mahche woh toh tahshikquinogoh, n8wehquetumauomp ketass8t.
13.7 Kah nuppéam Jerusalem, kah n8wohtamup ne machuk, ne Eliashib ásit wutche Tobiah, quagquoshwunnumont chamber, ut chippinneutunkanit wekit God.
13.8 Kah numm8cheke neuanatamheuk, newaj sohwhôtei wame ummaumachiash Tobiah, wutch chamberut.
13.9 Neit nutann8teamup, kah nag pahketeópanneg chambersash, kah wonk na nuppaudtauunah auwohteaongash ut wekit God, kah meetsue mag8onk, kah frankincense.
13.10 Kah n8wahteóp wutchippiyeum8 Levitsog matta aninnumauonáoash, newutche Levitsog kah ket8hamwaénuog, nishnoh pasuk aspuhh8au wutohteakonit.
13.11 Neit nuppenuánittimunnónup nanawunnuénuog, kah nussip, tohwhaj wek God, nukkodtumuk? kah nag nummiyanóog, kah nag nupponóog ut wunneepauongan8óut.
13.12 Neit wame Judah paudtóog weatchimine piogque chippag, kah wuske wine, kah pummee, en nompakouenekomukquehtu.
13.13 Kah nanawunnuenúheomp ut nompakouene kommukquehtu, Shelemiah sephausuen, kah Zadok noh Scribe, kah wutch Levitsut, Pedajah, kah asuhkunkquog Hanan wunnaumonuh Zaccur, wunnaumonuh Mattaniah: newutche nag pabuhtanumukqussuog, kah ne wutannohsuongan8, wutchadchabanumauóont weematt8oh.
13.14 Mehquanumeh woi num-Manitt8m, yeu papaume, kah ahque jishkash n8neseongash, nish aseanish wutche wek num-Manitt8m, kah wutche nish kukquttum8ongash.
13.15 Yeush kesukodtash, nunnaum ut Judah, tatt[a]shkukkomwog wine senuppah[e]gash Sabbath$dayeu, kah petukodtóog sheavesash, weasseheáog assesoh, kah wonk wine, weenominneash, kah figsash, kah wame weannunash nish paudtauehetticheh Jerusalem Sabbath$dayeu, kah n8wauwaóonóog ne kesukok maghettit meechum.
13.16 Na wonk wutáyinneau Tyre wosketompaog, neg pas8oncheg namohsoh, kah wame eiyane ne kodtauwompashettit, kah ukkodtauwompasineau Sabbath$dayeu, en wunnaumonat Judah, kah ut Jerusalem.
13.17 Neit nuppen8ánum ahtúskanáog ut Judah, kah nag nuttinóog, teague yeu machuk aseóg, kah kenishketeómo Sabbath$day.
13.18 Sunnummatta k8sh8óog yeu wutusseináóh? kah sunnammatta kum-Manitt8mun yeu wame machuk kuppaudtunk8unónup, kah yeuut keitotanat? qut nano kuppaudtomo musquánittuonk Israel, wutch kenishketeauongan8 Sabbath.
13.19 Kah niyeup, Jerusaleme squontamash n8che pohkenáagk asq Sabbath$dayinn8g, nutann8teamup squontamash woh kuppohhôs8ash, kah nummeechumehkonópanneg, matta nish wôshwunnum8unat, nô pajeh mahche Sabbath$dayeu: kah nawhutch nuttinneumog nupponóog ut squontá[m]ehtu, matta wéanun petukodtauónat Sabbath$dayeu.
13.20 Neit anaqushaenúog, kah kodtauwompasitcheg wame eiyane maumachiash, kouéog poquadchit Jerusalem, pasukqut, asuh neesit.
13.21 Neit nag n8wauwaòonóog, kah nag nuttinóog, tohwaj kouéog anaquohtag qussukquaneutonkanit? ne wonk usséog kuttohqunnumw8: ne$wutch matta peyauóog Sabbath$dayeu
13.22 Kah nutann8nop Levitsog, nag woh uppahkheónáoont wuhhogkauh, kah woh uppeyonaóont nanawéhteauunat squontamash, wunneetupanatamwátinneaóont Sabbath-dayteu: mehquanumeh woi num-Manitt8m, yeu papaume wonk, kah kittemonteanumeh, neaunak kummishe monanete[â]onk.
13.23 Kah yeush kesukodtash wonk, nunnauomp Jewsog, neg weetauomoncheg Ashdodde, kah Ammone, kah Moabe mittamwussissoh.
13.24 Kah wunneechan8oh, wuttinnont8ánumanóuh, pohshe wuttinnont8waonk Ashdod, kah n8num unnont8ónat Jewse unnont8wáonk, qut ne ánont8wáhettit, nish$noh missinninnúog.
13.25 Kah nuppenuánittinneanónog, kah nukkéketéhtauóog, & nawhutch nuttogkom[ó]og, kah nutáunnadtukquanóog, kah nutchadchekeyeuaheáog nashpe Godoh, matta pish k8weetauadtheómw8, kuttaun8óog wunnaumonáuh, asuh wuttaun8oh kenaumonáuh, asuh kenaau.
13.26 Sunnummatta Solomon Israelle ketass8t macheseus nashpe yeush? qut onch ut kenugke monatash wutohtimóneash, wanne ketass8t wuttinnauoh, noh womononcheh God, kah God ukketass8tamwáheuh ut wame Israel: qut onch pen8wohte[á]e mittamwussissog ummatcheseáheuh.
13.27 Neit sun woh kukkuhkeitauunúmun, yeu ussenat mishe machuk, pannesehtauónat num-Manitt8mun, pen8wohteáe wut8hkauónat?
13.28 Kah pasuk wunnaumonuh Jojada, wunnaumonuh Eliashib, kehche sephausuen, wesseenumukqutcheh Sanballat wut-Horonite: newaj áma8hkauog.
13.29 Nag mehquanum woi num-Manitt8m, newutche nishk[e]hteauog sephausuénuonk, kah sephausuénue kah Levitse wunn8waonk.
13.30 Yeu nuttin pahkheónéau wutch wame penuwohteaut, kah nukkuhquttum sephausuénue kah Levitse wunohtoongash, nishnoh pasuk 8tamanatam8onganit.
13.31 Kah wutche mehtugque mag8ongash, kah wutche kakeneumuneash. mehquanumeh woi num-Manitt8m wutch wanegik.
