1.1 UT wunnishwe nanawunnuáwe kodtum8mut Jehojakim Judae ketass8t, Nebuchadnezzar Babylone ketass8t peyau Jerusalem, kah 8wéenuhkomun.
1.2 Kah Lord ummagunah Jehojakimoh Judae ketass8toh en wunnutcheganit, kah nawhutche wishquash ut wekit God, nish as8uttu[n]kupash en ohkeit Shinar, en wekit ummanitt8moh, kah paudtau wishquash en nompakouunikkomukqut ummanitt8moh.
1.3 Kah ketass8t ken8nau Ashpenazoh wussontimóm8uh wut$eunuchseumoh: onk woh nawhutch pas8au wunnaumonuh Israel, kah wutch ketass8t 8skannemunneoh, kah wutch sontimóog.
1.4 Wuskenuog neg matta chagkes[e]gig qut wanekitcheg, nahtuhtunkig wame waanta[m]óonk, wahteaue nupwóog, wohtogig nish wahteomukish, kah neg tapenukeg neepauinneat ummishekommukqut ketass8t: kah neg woh kohk8tomauóncheg Caldeanse néhtúhtoonk kah unnont8waonk.
1.5 Kah ketass8t ukkuhquttumauwoh, kekesukodáe ohtoonk ketass8t ummeechumum, kah wine ne wadtattog: ne wuttinne assamon nishwe kodtumwaeu, kah ne mahtshunk woh neepoog anaquabit ketass8t.
1.6 Kah kenugke yeug, wutch wunnaumonuh Judah, noh Daniel, Hananiah, Mishael, kah Azariah:
1.7 Uyyiyeuh eunuchse sontim wesuonganuhkauup: kah ussowenau Daniel Belteshazzar, kah Hananiah Shadrach, kah Mishael Meshach, kah Azariah Abednego.
1.8 Qut Daniel pogkodtantam ut wuttahhut, matta nishkheónat wuhhogkuh, ohtauunat ketass8t ummeetsuonk; asuh nashpe wine ne wadtattog: newaj wehquetumauont eunuchse sontimoh onk woh mo nishkheónat wuhhogkuh.
1.9 Kah God paudtauau Danieloh womonittuonk kah kitteamonteanittuonk ut anaquabit eunuchse sontim.
1.10 Kah eunuchse sontim unnau Danieloh, nukqush nussontimom ketass8t, noh kohquttumunkqueog kummetsuongan8, kah k8tattam8ongan8: newutche tohwhaj woh nag* kuskesukk88ash m8cheke ônauussúm8ut, onk onkatogig k8weeskenu8og? neit pish nunnukquodtut kupponamumw8 nuppuhkuk ut ketass8tamut.
1.11 Neit Daniel unnau Melz[a]r, noh Eunuchse sontim nanawunnumwahit Daniel[ó]h, Hananiahoh, Mishaeloh, Azariahoh,
1.12 Qutcheh kittinneumog k8wehquetumoush piogkukquinne, assamukqutteuh pulse meechinat, kah nippe wuttattamunat.
1.13 Neit moninneaumunach nuttinnussuonganun, ut anaquabean; kah wuttinnussuongan8 wuskenuog neg mechukeg ummeechumum ketass8t: kah nean nauman uneh kittinninn[ú]mog.
1.14 Neit yeu wuttinne 8namptauon, kah ukqutcheuh piogquequnnu.
1.15 Kah mahtshunk piogquequinogkod, wuttinnussuongan8 anué wunneetue nogquodt kah wunnogque weyausu, onk neg wame wuskenuog meechikeg ummeechumu[m] ketass8t.
1.16 Neit Melzar amaunum ummeetsue ohtoongan8, kah wine ne woh wadtattamohettit, kah wutassamoh pulse.
1.17 Kah yeuh yauoh wuskenúh God wuttinninnumauoh wahteauonk, kah nehtuhtoog wame nehtuhtoonk kah waantamóonk, kah Daniel wohtam wame monomansuongash kah nanukquom8ongash
1.18 Kah mahtshunk kesukodtash ketass8t ánont pet[h]úus, neit eunuchse sontim uppethúunuh anaquabit Nebuchadnezzar.
1.19 Kah ketass8t ukkeket8hkauuh: kah kenugke nag wame, matta howan unne nameheóun, Danielut, Hananiahut, Mishaelut, kah Azariahut: newaj nag neepauwehettit anaquabit ketass8t.
1.20 Kah ut wame nishnoh unneu waantam[ó]onk kah wohwohtamóonk, ne ketass8t nat8tomauont, wuttapeneaúe piogquodt nompe nameheuh onk neg wame pauwauog, kah Astrologersog ut wame wutass8tam8onganit.
1.21 Kah Daniel na wunnagwutteápin nô pajeh wunnegonne kodtum8mut Cyrus.
2.1 KAh nahohtôeu wunanawunnuáe kodtumomut Nebuchadnezzar, Nebuchadnezzar unnukquom unnukquomuongash, nish nashpe wunnashauonk wuttaméhpunom8uk, kah ukkouéonk amaémo/
2.2 Neit ketass8t ann8team8 wehkomonat pauwauog kah Astrologersog, kah mamontamaog, kah Caldeansog, 8wahteauwaheonaout ketass8toh wuttinnukquom8ongash: neit peyaog kah neepoog ut anaquabit ketass8t.
2.3 Kah ketass8t noh wuttinuh nuttinukquom unnukquom8onk, kah nunnashauonk wuttamehpunau wahteauunat unnukquom8onk.
2.4 Neit Caldeansog ken8naog ketass8toh, Syriacke unnont8waonganit, woi ketass8t micheme pomantaj, us kittinnumog kuttinnukquom8onk, kah kenahtinunan ne anauwuttam8m8uk.
2.5 Ketass8t namp8ham, kah unnau, Caldeansoh, ne teag n8wanantamun: matta wahteauwaheog nuttinnukquom8onk kah ne an8wuttam8m8uk, pish kuss8qu[s]wutteamw8, kah kek8oash pish anohkekonash.
2.6 Qut wahteauwaheog unnukquom8onk kah na anauwuttam8m8uk pish kuttattumunumaiimw8 mag8ongash, kah onkquatunkash, kah miṣhe quttianittuonk: newutche wahteauwahegk unnukquomuonk, kah ne anauwuttam8m8uk.
2.7 Wonk namp8hamwog kah n8waog, ketass8t unnonch wuttinnumoh wuttinnukquom8onk kah kenahtinunumun ne anauwuttam8m8uk.
2.8 K[e]tass8t namp8ham kah n8wau, nuppahke wahteoh, kukkod wutahquompiyeumumw8, newutche kenaumumw8 ne teag nunnukonuk.
2.9 Qut matta wahteauwaheog unnukquom8onk, pasuk webe wussittumoonk wutche kenaau: newutche kukquoshauehtamumw8 pann8wae kah anitte kutt8wongash unn8wonat ut anaquabeh, nô pajeh ahquompi ôs8wem8uk: newutche unnegq unnukquom8onk, kah pish n8wahteoh woh k8wohteauwahimw8 ne anawuttam8m8uk.
2.10 Caldeansog namp8hamwog ut anaquabit ketass8t, kah n8waog, matta wosketompaun8 ut ohkeit, noh woh wahteauwaheont ne wutteag8m ketass8t: newutche wanne ketass8t, Sontim, asuh nananuwaen noh nat8tamauo[u]t neahunag howae pauwâoh kah Astrologersoh, kah Caldeansoh.
2.11 Kah ne penowe teagwas ne ketass8t nat8tuk, kah na matta onkatuk noh oh nahtitteadt ut anaquábit ketass8t, qut webe Manitt8og, neg matta weetotam8gig weyaus.
2.12 Yeu waj ketass8t m8squantam kah mishe chenauausu, kah ann8team8 pagwanonat wame Babylone waantamwog.
2.13 Kah wussittumoonk sohham8m8 onk woh waantamwog nushóog, kah natinnewhaog Danieloh kah weechayeumoncheh nushonaout.
2.14 Neit Daniel kodeáhqutteam8e, kah waantamwe namp8hamauau Ariochoh ketass8t wutaskwheteae mugquomp8moh, noh sohhog nushonat Babylone waantamwoh.
2.15 Namp8ham, kah unnau Ariochoh ketass8t ummugquomp8moh, tohwaj wussittum8onk kenuppeyeu8k wutch ketass8tut? neit Arioch wahteauwaheau ne teag Danieloh.
2.16 Neit Daniel petutteau, kah wehquetumauau ketass8toh woh wuttinnumauonat ahquompi, neit woh wunnahtinoh ketass8toh ne ánawuttam8m8uk.
2.17 Neit Daniel au wekit, kah wahteauwaheau ne teag Hananiahoh, Mishaeloh, kah Azariahoh weechayeumoncheh:
2.18 Onk woh wutche peantamwog um$monanitteaongash kesukque Manit, papaume yeu kemeyeu8k, onk woh mo Daniel kah weechayeumoncheh weeche pagwanéoh onkatogeh Babylone waantamwoh.
2.19 Neit kemeyeu8k wahteauwáheon Daniel ut nukkonae monomansuonganit: neit Daniel tabuttantamauau kesukque Manitt8h.
2.20 Daniel namp8ham kah n8wau, wunanittamunach 8wesuonk God micheme kah micheme: newutche waantamóonk kah menuhkesuonk wuttaihe.
2.21 Kah noh ôs8wunum ahquompiyeuash kah utt8cheyeuash: noh ontashau ketass8toh, kah wunnashau ketass8toh: noh aninnumauau waantamóonk waantamwoh, kah wohwoht[a]móonk neg wahteunkeg wohwohtamóonk.
2.22 Noh wahteauwahuau m8noagish kah keme8gish, noh wahteau teag ohtag pohkenahtu, kah wequai weechayeumuk.
2.23 Kuttabattantamoush, kah k8wowenomush woi ken um$Manitt8moh n8shunonog, ken anummiéan waantamoonk kah menuhkesuonk kah yeuyeu k8wahteauwaheh, ne kuppeantamauunumun: newutche yeuyeu k8wahteauwahimun ketass8t wuttinniyeuonk.
2.24 Newaj Daniel petuk[a]uau Ariochoh, neh ketass8t kehtimumpoh pagwanonat Babylone waantamwoh: moncheu kah yeu wuttinnon: ahque pagwas Babylone waantamwog: pas8weh anaquabit ketass8t, kah n8wahteauwah ketass8t ne anawuttam8m8uk.
2.25 Neit Arioch kenuppe pas8au Danieloh anaquabit ketass8t, kah yeu wuttinnon, nunnameh wosketomp, wutch Judae missinóog noh wahteauwaheont ketass8toh na anawuttam8m8uk.
2.26 Ketass8t namp8ham kah unnau Danieloh, noh ahhenit Belteshazzar, sun kuttapnum k8wahteauwahineat unnukquomuonk no nauog, kah ne anawuttam8m8uk?
2.27 Daniel namp8ham ut anaquabit ketass8t, kah n8wau, keméyeuuk ne ketass8t nat8tomauont, waantamwog, Astrologiansog, pauwauog, kah mamontamaog, matta woh wunn[á]htinnónneau.
2.28 Qut Manitt88 kesukqut noh wahteauwahuau kemeyeu8gish, kah wahteauwaheau ketass8t Nebuchadnezzar, toh pish ânak ut ogk[o]wáe kesukodtut. Kuttinnukquom8onk kah kuppuhkukk8e monomansuongash ut kutappineat, yeush.
2.29 Ken woi ketass8t, kuttenantam8ongash kuppeyáonuk ut kutappineat, toh pish ânak ompetak; kah noh wahteauwahuad kemeyeu8gish k8wahteauwáhik toh pish ânak.
2.30 Qut nen, yeu kemeyeuuk n8wahteauwáhittean, matta wutche nutanue waantam8mâonk onk wame pomantogig, qut nag wutchu pish wahteauwaheoncheg ketass8toh ne anawuttam8muk, onk woh k8wahteoh kuttahh8wae unnantam8ongash.
2.31 Kenaumunas woi ketass8t, kah kusseh, mishe nunneukontunk, noh 8wósippasuonk wunnegen, neepau anaquabean, kah ne ânak uhqueneunkquodt.
2.32 Uppuhkuk yeuoh nunnukontunk pahke goldeu8; wohpannog kah wuhpittenash silveréu8ash, wunnogkus, kah wehquaash brasseu8ash.
2.33 Wuhkontash missehchuog88ash, wussetash nawhutche missehchuog88ash, kah nawhutche man8nsk88ash.
2.34 Kenauóp pajeh hassun amóhthamuk matta nashpe menutchegash, noh togkomont nunnukontunkoh ut wusseetut nish masitchuogk8ugish, kah man8nsk8ugish, kah sohquetahhamunash.
2.35 Neit misséhchuog, kah man8nsk, brasse, silver, kah ne gold sukquehthamun, kah tatuppeyeu8 wossadteamunit ut sequanne ahhuttannuppoghomuk, kah waban wutt8anúhtamunash, nô pajeh matta ayeuonganit ut ummehteauouunat: kah qussuk noh togkomont nunnukontunkoh, mishadch88, kah numwohteau mamusse ohkeit.
2.36 Yeu unnukquom8onk, kah nussinnean ne anawuttam8m8uk anaquabit ketass8t.
2.37 Ken woi ketass8t, ukketass8tamom8uh ketass8tamwog, newutche kesukque Manit kuttinnumunk ketass8tamóonk, missugken8onk, kah menuhkesuonk kah sohsumóonk.
2.38 Kah uttoh ápinit wunnaumonáuh wosketompaog ohteuhkóne puppinashimwog, kah kesukque puppinshásog neh upponuh kenutcheganit, kah neh kenanawunnumwáhikqunoh; ken ne golde muhpuhkuk.
2.39 Kah nahohtôe ken, pish waapem8 onkatuk ass8tam8onk peásin onk ken, kah onkatuk nashwunnú8k brasse tass8tamóonk, noh pish nanawunuk mamusse ohke.
2.40 Kah yáwunnú8k tass8tamóonk pish ogque menuhki missehchuogkut, newutche neane missehchuog sukquehtham8m8uk, kah sohkom wame teanteagwashinish: kah neane missehchuog sukquéhtham8m8uk wame yeush: pish sukquéhthausum8, kah puppukittahham8m8.
2.41 Kah nauman musseetash kah muhpuhkukquaseetash, nawhutche ahkuhqutteaénue man8nsk, kah nawhutche missehchuog, ass8tam8onk pish chadchapem8, na$ut pish ummenuhkesuonk missehchuog: newutche kenaumup missehchuog kenukkinausu sabáe man8nsk.
2.42 Kah neane muppuhkukquaseetash nawhutche missehchuog, nawhutche man8nsk: ne pish ne ass8tamóonk nawhutche menuhki, kah nawhutche pukkuhki.
2.43 Kah nauman missehchuog kenugshau sâbae man8nskut, nag pish kenukkinaog wuhhogkauh 8skannemun[ó]uh wosketompaog, qut nag matta pish môsogquehtóadtéog, neane missehchuog matta kenukshon8g missehchuogkut.
2.44 Kah ut ukkesukodtum8oash yeug ketass8tamwog, kesukque Manit pish wunohto ass8tamóonk, ne matta pish pagwadto8muk: kah ass8tamoonk matta pish séqunnumauóuneau onkatogig missinninnúog, qut noh pish sukqueithausu kah mohtupánum wame yeush ass8tam8ongash, kah ne pish micheme ohteau.
2.45 Nauman hassun tummehthamun wutch wadchuut matta nashpe menutchegash, sohquetaheeteom8 missehchuog, brasse, man8nsk silver kah ne gold: mishe Manit wahteauwaheau ketass8toh toh pish ânak ompetak, kah unnukquom8onk wunnamuhkutey[ê]u8, kah ne anawuttam8m8uk papaneyeu8.
2.46 Neit NEbuchadnezzar ketass8t penushadtam wuskesuk, kah wowussumau Danieloh, kah ann8team8 sephamauonat mag8onk kah weetemungquokish.
2.47 Ketass8t namp8hamauau Danieloh, kah n8wau, wunnamuhkut ken Manitt8mw8, um-Manitt8m8uh manitt8og, kah wussontim8m8uh ketass8tamwog, kah noh wahteauwahuadt kemeyeu8gish newutche woh k8wahteauwahuwam yeu kemeyeuuk.
2.48 Neit ketass8t missugkenheau Danieloh, kah wuttinnumauoh monatash mishe mag8ongash, kah nanawunnumwáheau mamusse Babylone wutohtimóin: kah kehche nanawunnuácheg, ánue wame Babylone waantamwoh.
2.49 Neit Daniel wehquetumauau ketass8toh, kah Shadrakoh, Meshechoh kah Abenegooh nanawunnumwáheuh Babylone wutohtimoinne tuppiyeuongash: qut Daniel [a]ppu 8squontamut ketass8t.
3.1 NEbuchadnezzar ketass8t unnunnúkontunk[a]néhteau gold, ne sohkunkqussit nequtta tahshinchagishquanogkod, kah ne kashkeit nequtta tashishquanogkod: upponuh Durae mukoshquttaut ut Babylone wutohtimóinneat.
3.2 Neit Nebuchadnezzar ketass8t ann8team8 miyanonat sontimóog, nananuacheg, kah mugquompuh, wussittumwaénuog, nompakouwauenuog, kogahqutteaenuog, kehche wutohtimóenuog, kah wame wutohtimóinne nanawunnuacheg, peyonat wowussumónat nunnukontunk neh ketass8t Nebuchadnezzar wânashoncheh.
3.3 Neit sontimoog nanawunnuacheg, kah mugquompaog, wussittumwaenuog, nompak8unnuwaenuog, kogahqutteamwenuog, kehche wutohtimoenuog, kah wutohtimoinne nanawunnuwaenuog miyaeog wowussumonat nunnukontunk ne Nebuchadnezzar ketass8t wânashoncheh, kah nag neepoog anaquabit nunnukontunk neh Nebuchadnezzar wanashoncheh
3.4 Neit wôwhot8waenin mishont8wau, kutann8nitteamw8 woi missinninnuog wutohtimóinneunk, kah unnont8waongash.
3.5 N8tamóg wunnont8waeu cornet, flut, harp, sackbut, ps[á]ltery dulcimer, kah wame eiyane wanont8agk, penushunk kah wowussumok golde nunnukontunk neh Nebuchadnezzar ketass8t wanashoncheh.
3.6 Kah noh matta panshunk kah wowussumunk ne nan hour pish unnohkon nashaue nashqunae sabassóhsuonganit.
3.7 Newaj ne ahquompag wame missinninnuog n8tamwehettit wunnont8waeu cornet, flut, harp, sackbut, psaltery, kah wame eiyane wanont8agk, wame missinninnuog, wutohtimoneash, unnont8waongash penushaog kah wowussumaog golde nunnukontunkoh neh Nebuchadnezzar ketass8t wanashompuh.
3.8 Newaj na ut ahquompag nawhutche Caldeansog pas8tshaog, kah pakodchimaog Jewsoh.
3.9 Nag kutt8og kah unnaog ketass8toh Nebuchadnezzar, woi ketass8t micheme pomantaj.
3.10 Ken woi ketass8t kukkuhquttumup, nish$noh wosketomp n8tog wunnont8waeu Cornet, Flute, Harp, Sackbut, Psaltery, kah Dulcimer, kah wame eiyane wánont8wag, pish penushau kah wowussumau Golde nunnukontunkoh.
3.11 Kah howan matta penushunk kah wowussummuog, noh woh unnuhkon nashaue nashqunae sabassohsuonganit.
3.12 Nawhutche Jewsog neg nanawunnumwaheadcheg Babylon[e] wutohtimoinne wuttinniyeuonganooash Shadrach Meshach kah Abednego: yeug wosketompaog woi ketass8t matta toh kuttin tupanumuk8og, nág matta wowussumauoog kum$Manitt8moh, kah matta wowussumauoog golde nunnukontunkoh noh wanashadt.
3.13 Neit Nebuchadnezzar musquontog, kah chenauausit, ann8team8 pas8onat Shadrach, Meshach, kah Abednego: neit yeuh uppas8ouh wosketompuh anaquabit ketass8t.
3.14 Nebuchadnezzar kutt8, kah nah wuttinuh, sun yeu wunnamuhkut, woi Shadrach, Meshach, kah Abednego? sun mo k8wowussumomw8 num$manit8mog, kah sun mo k8wowussumómw8 golde nunnukontunk neh wánashog?
3.15 Yeuyeu quashweóg, n8tamóg wunnont8waeu cornet, flute, harp, sackbut, psaltery, kah dulcimer, kah wame eiyane wánont8wagk: penushoóg kah wowussumóog nunnukontunk noh kezheog, wunnegen; qut matta wowussum8óg, ne nan hour, pish kuttinnohkonitteamw8 nashauwe nashqunnae sabasseganit: kah howae noh Manit neh woh pohquohwhunukqueóg wutch nunnutcheganit?
3.16 Shadrach, Meshach kah Abednego namp8hamwog, kah unnaog ketass8toh, woi Nebuchadnezzar, matta nukquenauwé[h]ik8mun kenamp8hamauunanónut yeu papaume.
3.17 Tohneit, nenag, num-Manitt8mun noh waussumogkut noh tapenum nuppohquohwhunukqunnanonut wutch nashqunáe sabasseganit, kah noh pish nuppohquohwhunukqun wutch kenutcheganit, woi ketass8t.
3.18 Qut matta nan8g, wahteaush, woi ketass8t, matta n8wowussumómun kum-manitt8mog, auh wowussumonat golde ennúnnukontunk noh wanashadt.
3.19 Neit Nebuchadnezzar numwae musquantam kah wuttinnussuonk ôs8wém8 ayeukonittue Shadrachoh, Meshachoh kah Abednego: newaj ann8teamwit nesausuk tahshit nompe kussampskussumunat sabassauseg.
3.20 Kah ann8nau anue ummenuhkesuénumoh ut ukkenauwamúmut, tohkuppinnónat Shadrach, Meshach kah Abednego, kah unnohkonónat en nashqunáe n8tae sabasseganit.
3.21 Neit yeug wosketompaog tohkuppinóog nashpe monakinash, mokkussinash, hash8nuk8unash kah hogk8ongash, kah unnohkonunk ut nashaue nashqunáe n8tae sabasseganit.
3.22 Newaj ketass8t wutann8team8onk chekeyeuuk, kah s[a]basseg mishe kussopitteau, n8n8nae n8tau wunnushóuh neg wosketompaog kônunoncheg Shadrachoh, Meshachoh kah Abednegooh.
3.23 Kah yeug nishuog wosketompaog Shadrach, Meshach kah Abednego, weeweepappissue penushaog ut nashaue nashqunáe n8tae sabasseganit.
3.24 Neit Nebuchadnezzar chepshau, kah kenuppe neepau, kah kutt8, kah unnau ukkogahqutteaménúmoh, sunnummatta nuttinnehteómun nishúog weeweetpappissuog wosketompaog ut nashaue n8taut? nag namp8hamwog kah unnáog ketass8toh, nux woi ketass8t.
3.25 Namp8ham kah n8wau, kusseh, nunnau yauog wosketompaog ompeneausuog, pomushaog nashaue n8taut, kah nag matta woskeheoog, kah neánussit yau88wit wunnaumónat God.
3.26 Neit Nebuchadnezzar pas8tshau nashqunnáe n8tae sabassegane squontamut, kah kutt8, kah n8wau, Shadrach, Meshach kah Abednego kenaau wuttinnumoh quanunkqussit God, sohham8k, kah peyunk, neit Shadrach, Meshach kah Abednego sohhamwog wutch nashaue n8taut.
3.27 Kah sontimóog, nananuwacheg, kah mugquompaog, kah ketass8t ukkogahqutteaéneumoh, miyahettit nag nauáog yeuh wosketompuh, neg ut wuhhogk[áó]ut n8tau m[a]nuhkeseg, kah matt[á] meesunk ut uppuhkuk8óut wajteánuk, asuh wuthogk8ongan8ash matta woh[t]an8g, kah ne ásumunkquok n8tau matta ohtan8.
3.28 Neit Nebuchadnezzar kutt8, kah n8wau, wunnanumunach um-Manitt8moh Shadrach, Meshach, kah Abednego, noh ann8nont wut$angelumoh, kah pohquohwhunau wuttinnúmoh, neh pabuhtanumukqutcheh, kah ôs8wunnumwog wuttinn8waonk ketass8t, kah m[o]gukeg wuhhogkauh, onk woh mo wuttinnúmuhkauoog asuh wowussumóog howae manitto, qut webe um-Manitt8m8uh.
3.29 Newaj kuhquttum, nishnoh missinnin, wutohtimóin, kah unnont8waonk, noh matche unnont um-Manitt8moh Shadrach, Meshach, kah Abednego, nag pish sohquswóog, kah wek8oash pish anóhkékonash, newutche matta onkatog Manit noh nen woh ánappohquáwhutteunt.
3.30 Neit ketass8t wunayeúhteau Shadrachoh, Meshechoh, kah Abednegoh, ut Babylone wutohtimóineat.
4.1 NEbuchadnezzar ketass8t, en wame missinninnuog, wutohtimóne[a]shk kah unnont8waongash neg [à]yitcheg mamusse ohkeit, wunohteaonk muttáanitch en kuhhogkaóut.
4.2 Wunnegen ut anaquabeh wahteauwáhuónat kuhkinneasuongash kah monchanatam8ongash nish qu[a]nunkqussit God nahtussitcheh.
4.3 Uttoh en missiyeuash ukkuhkinneasuongash? kah uttoh en menuhkiyeuash ummonchanatam8ongash? wutass8tamoonk ne mich[e]moht[â]e ass8tamoonk, kah wunnanawunnuwáonk wutch pometuonganit onk yean pometuonganit.
4.4 Nen Nebuchadnezzar nutanwôsinup ut nekit, kah n8niyeup ut nummishe komukqut.
4.5 Nunnauomp unnukquomuonk, ne wabesuahhikquéomp, & nuttenautam8ongash ut nutapinneat, kah nuppuhkukque monomansuongash n8tamehikup.
4.6 Newaj kuhk8wai pas8wonat wame Babylone waantamwog ut anaquabeh, onk woh nag n8wahteauwáhikquog neanawuttam8m8uk unnukquom8onk.
4.7 Neit petutteaog Pauwauog, Astrologersog, Caldeansog, kah mamontamaog, k[a]h nuttinnóog nuttinnukquom8onk ut anaquabhettit, qut matta n8wahteauwahik8og neanawuttam88uk.
4.8 Qut maumachish Daniel petutteau ut anaquabeh (noh as8wesit Belteshazzar, ne as8wesit num$manitt8m, kah ut wuhhogkat, wunnashauanitt8moh wunneetupanatamwe manitt8og) kah ut anquabit nuttinnóp nuttinnukquom8onk, nussip,
4.9 Woi Belteshazzar, wussontim8m8uh waantamwog, newutche n8wahteoh wunnashauanitt8moh wunneetupanatamwe Manit kutappehtunk, kah matta kemeyeuuk k8ta[m]éhik, ussek nuttinnukquomue monomansuongash nish naumonish, kah ne ánaquttam8m8uk.
4.10 Yeush nuppuhkuk8e monomansuongash ut nutapineat: nunnauomp, kah kusseh, mehtug ut nôeu ohkeit, kah muttae qunuhquodt.
4.11 Mehtug negkin, kah menuhki, kah ne sohkunkquok missishin kesukqut, kah naumun wutch wame wehqshik ohke.
4.12 Wunneppogwash wunnegenash, kah muttaánit ummeechummuonk, kah na$ut wame 8meechummuonganinneau: ohteuhkone puppinashimwog 8tunkauwohtómuneau, kah kesukque puppinshasog wuttuhqunit ayeuog, kah wame weyaus ummeechine[au].
4.13 Nunnaumunap ut nuppuhkukque monomansuongash ut nutappinneat, kah kusseh, askuhwheteaénin, kah w[a]neetupánatamwéy[e]uit n8keu wutch kesukqut.
4.14 Mishont8wau, kah yeu wussin, tummehtham8k mehtug, kah tummantukqunham8k, pauwôhteagk wunnepagwash, kah seahham8k ummeechummuonk, puppinashimwog amaéihettich wutch agwu, kah puppinshasog wutch wuttuhqunéhtu.
4.15 Qut onch, sequnnum8k wéhquanunk 8wadchábukumash ut ohkeit, kukképissitch missehchuog kah brasse, ut wushkéashquosh ut ohteúhkónit, kah ogqushkaj wutch kesukque nehchippog, kah wutchippiyéumitch[,] kenugke puppinashimwog, ut ohkée moskehtuut.
4.16 Wuttah [ó]s8wem8itch wutch wosketompahtu, kah puppinashimwe metah aninnumauunach, kah nesausuk tahshit nompe ahquompiyeuash paumuhkongqutch.
4.17 Yeu n$nih nashpe ukkuhquttum8ongan8 askuhwheteaenuog, kah ne nat8mu[h]kon nashpe wuttinn8waongan8 waneetupanatamweyeuwutcheg, onk woh pomontogig wahteauog, noh quanunkquapit nanawunnum wutass8tam8onganit wosketompaog kah wuttinninnumauon howane anantogeh, kah wunanawunumwaheon tiuhquonkqusse missinninnuh.
4.18 Yeu unnukquomuonk nen ketass8t Nebuchadnezar nuñaumun: yeuyeu ken woi Belteshazzar, w[á]hteauwahuash ne anawuttam8m8uk, newutche wame waantamwog ut nutass8tam8onganit matta tapenum8og n8wahteauwahikqunauout ne anawuttam8m8uk: qut kuttapenum, newutche wunnashauanitt8moh wunneetupanatamwe Manitt8og kutapehtunk.
4.19 Neit Daniel (noh as8wes[i]t Beltshazzar) chepshau pasuk hower, kah wuttenantam8onk wuttamhik: ketass8t kutt8, kah n8wau, Belteshazar, unnukquom8onk, kah ne anawuttam8m8uk ahque wuttamhikquish: Belteshazzar namp8ham kah n8wau, nussontimom, unnukquom8onk nuhkuhkonkqhettich neg sekeneunkqueaneg, kah ne anawuttam8m8uk en kummatwomut.
4.20 Mehtug ne nauman, ne neekuk kah manuhkag, ne sohkunkquok masishik kesukqut, kah neg nagig mamusse ohkeit.
4.21 OOneepogwash wunnegenash kah ummeechummuonk monadt, kah ne$ut 8meechumumunneau wame, ne agwe ohteuhkone puppinashimwog aphetteup, kah noh 8tahqunit kesukque puppinshasog aphetteup.
4.22 Ken woi ketass8t, keneekean, kah manuhkesean: newutche kummissugkenuonk nekin, kah mussishin kesukqut, kah kenanawunnumoonk, en wehqshik ohke.
4.23 Kah ketass8t nauont askuhwheteaenuh, kah waneetupanatamweyeuit n8keu wutch kesukqut, kah an8w[a]dt, tummehtham8k mehtug, kah nehto8k; qut sequnnum8k weehquanunkq ut ohkeit, kuhkepunau8k missehchuog kah brasse, ut ohteuhkone wuskeasqut, kah kesukque neechippog ogquehchippadtauutch, kah wutchippiyeumitch ohteuhkone puppinashimwoh, nô pajeh nesausuk tahshit nompe paumuhkongqut.
4.24 Yeu nauwuttamun woi ketass8t, kah yeu ukkuhquttumoonk noh quanunkquapit, ne nohkuhkongquit nussontimom ketass8t.
4.25 Nag pish kussohh8kauoog wutch kenugke wosketompaut, kah kutayeuonk pish ut kenugke ohteuhkone puppinashimwut, kah pish kutogque meechuwahikquog moskehtuash oxinut, kah nag pish kutogqutchippanukquog kesukque neechippog, kah nesausuk tahshit ahquompiyeuash pish kutanuhkongquog, nô pajeh k8wahteauunat, noh quanunkquappit nanawunum wutass8tam8ongan8 wosketompaog, kah wuttinnumauon howane anantogeh.
4.26 Kah ann8teamohettit sequnnumunat wehquanunkquame wadchaubokash: kutass8tamoonk pish papaneyeu8 ut kuhhogkat, mache wahteauan kesukquash nanawunum.
4.27 Newutche woi ketass8t, nukkogahqutteam8onk tapeneunkquadtitch ut kuhhogkat, kah pohquenush kummatcheseongash nashpe sampweusseonk, kah kuppanneseongash nashpe monanumonat macheku, pôgwodche woh qunnehteauun k8nohteaonk.
4.28 Wame yeu wunnuhkuhkongqun Nebuchadnezzar ketass8t.
4.29 Mahtshahettit nabo neesuog nepauzsaog pomushau ut Babylone ketahs8tamoe mishekomukqut.
4.30 Ketass8t kutt8 kah n8wau, sunnummatta yeu mishe Babylon, ne ayim wutch ketass8tam88 kommuk, nashpe nummissugkenue menuhkesuonk, kah quttianatamunat nummamutta[n]ussuonk?
4.31 Kutt8onk ohtag ketass8t wutt8nut, wadtauatonkqussuonk 8m88 kesukqut, n8wau, woi ketass8t Nebuchadnezzar, ken kuttittean, ass8tamoonk kenukonuk.
4.32 Kah pish kussohh8kungquog wutch wosketompahtu, kah kutayeuonk pish ohteuhkone puppinashimwut, pish kutogque meechhikquog moskehtuash oxinut; kah nesausuk tahshit pish kenuhkuhkongquog, nô pajeh k8wahteauunat anue quanunkquappit, noh nanawunum wutass8tam8ongan8 wosketompaog, kah wuttinnumauon howane anantogeh.
4.33 Ne nan howr ne nan n$nihyeup ut Nebuchadnezzarut, kah noh ama8hkauau wutch wosketompaut, kah ogque meechu moskeht[a]sh oxinut, kah wuhhog ogqushki wutch kesukque neechippog: nô pajeh 8weshaginash ogque nekik wompussikukquáut, kah wuhkossuh onatuh psuksesut.
4.34 Kah mohtshunk kesukodtash, nen Nebuchadnezzar nuttahshinumup nuskesukquash en kesukqut, kah n8wohwohtam8onk qushkem8 en nuhhogkat, kah n8nanumomp noh quanunkquappit, kah n8woweenomomp, kah nukquehtianumomp noh macheme pomontog, noh wunnanawunnumoonk michemohtae nanawunnamoonk, kah wutass8tamoonk wutch pometuonganit onk yean pometuonganit.
4.35 Kah wame wadohkitcheg ohkeit mat toh$hen tupanumoog: kah noh usseu ne anantog ut kesukque kenauwameonganit, kah kenugke wadohkitcheg ohkeit, kah matta howane oppeoh wunnutcheganit, asuh unnoou toh kutusse[m].
4.36 Nenan ahquompag n8waantamoonk qushkem8 en nuhhogkat: kah papaume nukketass8tamoe sohsumoonk, nukquttianumitteaonk, kah n8wohsippasuonk qushkem8 en nuhhogkat, kah nukkogahqutteamweneumog, kah nussontimomog, n8wehquetumunkquog, kah nummenuhkehit ut nutass8tam8onganit, kah wanegik mamutanissuonk nukk8tnumo[u]t.
4.37 Yeuyeu nen Nebuchadnezzar, nuttabuttantamau, nummisheh kah nukquehtianum kesukque ketass8t, noh wame w[u]tanakausuongash sampw[a]gk, kah ummayash wussittum8onganu8ash, kah neh pahtuanumwe pomushanutche noh tapenum wuttiuhquonkqheonat.
5.1 BElshazzar ketass8t mishadtupweheau muttannonganogkussuoh wussontimom[uh], wuttattam wine ut anaquabhettit[,] mattannonganogkussuoh.
5.2 Belshazzar qua[i]tog wine, an8team8 paudtauunat golde kah silvere wishquash, nish 8shoh Nebuchadnezaroh wadtinukish Temple ne ohtag Jerusalem, onk woh ketass8t, kah wussontimomoh ummittamwussoh, kah 8sk[a]ppeumoh 8tattamwohtinaoash.
5.3 Neit paudtauog golde wishquash, nish wadtinumukish temple God wekit, ne ohtag Jerusalem, kah ketass8t kah wussontimomoh, ummittamwussoh kah 8skoppeumoh nish 8tattamwohtinaoash.
5.4 Wuttattamwog wine, kah wowenodtumwog golde, kah silvere, kah brasse, kah missehchuogke, mehtugque, kah hassunne Manitt8og.
5.5 Ne nan howr, muhpuhkukquanitcheash wosketompae wunnutcheganit sohham8m8ash, kah wussukwhos[u]m8ash ut piuhsukeh wequananteg[a]nuhtugqut, ut sussippo[n]gkomukque suss8chaganeganit ut ketass8t mishekommukqut, kah ketass8t naum kodchuhki menutcheg ne wussukwhosum8.
5.6 Neit ketass8t wuttinnussuonk ôs8wem8, kah wuttenantam8ongash wuttamhik, newaj wuss[e]gane wutahtogunk n8chumwi, kah ukkuttukquoh mummussuhkô[a]dtuoh.
5.7 Ketass8t mishont8wau pas8onat, Astrologersog kah Caldeansog, kah pauwauog, kah ketass8t kutt8, kah ken8nau Babylone waantamwoh, howan maṣhammiit[,] yeu wussukwhonk kah nahtussit ne anawuttam8m8uk, pish hogk8 masquodtissausik, kah golde chaine ut wussittuppukanit, kah noh pish nishwe nanawunnuaenu8 ut ass8tam8onganit.
5.8 Neit wame peyaog ketass8toh 8waantam8moh, qut nag n8nunumwog ogketamunat wussukwhe[g], kah matta wahteauwaheo8og ketass8toh ne an wuttam8m8uk.
5.9 Neit ketass8t Belshazzar mishe wuttamantam, kah wuttinnussuonk pe[n]uwunneunkquodt ut wuhhogkat, kah wussontimomo[h] chepshaoh.
5.10 Kehchesonkisq newutche ukkutt8wongash ketass8t, kah wussontimomuh, petuttean mishadtupp8e wetuomut, kah sonk[i]shq kutt8 kah n8wau, woi ketass8t, micheme pomantaj, ahque kuttenantam8ongash wuttamhukqush, kah ahque ôs8wem8utch kuttinnussuonk.
5.11 Na wutap[pi]n wosketomp ketass8tam8onganit noh apehtunkqut wunnashauanitt8m8uh wunneetupanatamwe manitt8og: kah ut ukkesukkodtumut k8sh, wequai, kah wohwohtam8o[n]k, kah waantam8onk, ogqueneunkquodt 8waantam8ongan8 manittoog namehteauónuh, neh ketass8t Nebuchadnezzar k8sh, ketass8t k8sh nanawunnumw[á]heau Pauwauoh, Astrologersoh, Caldeansoh, kah mamontumoh.
5.12 Newutche wunnetue nashauanit, kah wahteauonk, kah wohwohtamoonk, unnauwuttamunat unnukquomuongash, kah wahteauwahuwonat siogk8waongash, kah pa[h]keteauunat [ch]annantam8ongash, na[m]ehteauun noh nan Daniel, neh ketass8t as8wenompoh Belteshazzar, eyeu Daniel wehkomunach, kah noh woh wahteau[á]huwau ne anawuttam8m8uk.
5.13 Neit Daniel pas8au ut anaquabit ketass8t, kah ketass8t kutt8, kah unnau Danieloh, sun ken noh Daniel, wutch missinnae wunneecha[nin] Judah, neh ketass8t n8sh sohwunumpoh wutch Jury?
5.14 Ken8tamwonsh, wunnashauanitt8moh manitt8og kutapehtunk, k[ù]h wequah, kah wohwohtamoonk, kah wamég[i]k waantamoonk kenamteo[n]tean.
5.15 kah yeuyeu waantamwog, Astrologersog, pethúunóog ut anaquabeh, onk woh wutogketamunaóut yeu wussukwhonk, kah woh n8wahteauwahikqunnaóut ne anawuttam8m8uk: qut nag matta missohham8og ne anawuttam8m8uk.
5.16 Kah ken8tamwo[u]sh, woh kummisham nauwuttam8ongash, kah woh k8wohshinum [chi]nnantam8ong[a]sh: yeuyeu tapenuman kutogketamunat yeu wussukwheg, kah wahteauwaheau ne anawuttam8m8uk, pish kuthogq masquodtissaús[u]k, kah golde chaine, ut kussittippuk[ka]nit; kah pish ken kenishwe nanawunnuaenu ut tahs8tam8onganit.
5.17 Neit Daniel namp8ham, kah n8wau ut anaquabit ketass8t, kummag8ongash ohtaush ken, kah kutunkquatungash onkatuk aninnumau, qut onch nutogketamau wussukwheg ketass8t, kah n8wahteauwáh ne anawutta[m]8m8uk.
5.18 Woi ken ketass8t, anue quanunkquappit God aninnumauau Nebuchadnezzar k8shass8tamoonk; kah maumuttánussuonk, kah sohsumoonk, kah qutti[ah]ittuonk.
5.19 Kah wutche maumuttánussuonk ne anunnumauomp, wame missinninnúog wutohtimoneash kah wunnont8waongash nunnukshaog, kah wabesuog ut anaquabit, uttoh anantogeh wunnu[shó]h, kah howan unnantogeh uppomantamwaheuh, howane anantogeh ummishheuh, kah howane anantogeh wu[nn]8kinuh.
5.20 Qut wuttah tahshem8uk, kah wuttenantam8onk menuhkag ut pittuánum8onganit, noh [n]8k8p wutch wutta[h]s8tam8e appuonganit, kah wutamaúnumauouh wussohsumóonk.
5.21 Kah noh pum8hkeuop wutch wosketompaog wunnaumonaóut, kah wuttah ogquéhteauun puppinassimwut, kah ne áyit weeche touohkomukque assesog: wutogque assum[ó]uh moskehtuash, oxenut, kah wuhhog ogquéh[ch]ipop wutch kesukque neechippog nô pajeh 8wahteauunat anue quanunkquappit God nanawunnum wosketompae ass8tam8onk, k[à]h noh ukkúhquttumauun how[á]ne anantogeh.
5.22 Kah ken wunnaumonuh, woi Belshazzar matta kutahohpaheoh kuttah, tohkonogque k8wahteauunat yeu wame.
5.23 Qut ayeuhkonittue kuttahshinnum kuhhog kesukque Lordut, kah paudtoog 8wetuome wishquash ut anaquabean, kah ken, kah kukkehtauaog, kummittamwussog ka[hsk]8skappeumog, kah nish ut wuttattamwog wine, kah k8woweenodtum, silvere kah golde kah brasse, kah missehchuogke, mehtugque kah [hu]ssunnee Manitt8og, neg matta naum8gig, kah matta n8tam8gig, kah matta wahteau8gig: kah Manit wunnutcheganit ke[ss]a[sh]àonk ohtag, kah wame kummayash wuttaiheash matta kussohsum[8]waheoh.
5.24 Neit kodchuhki menutcheg amaemo wutch wuhhogkat, kah yeu wussukwheg [un]ussukkuhwhosu.
5.25 Kah yeu wussukwhonk ne adt tannussukuhwhosik MENE, MENE, TEKEL, UPHARSIN.
5.26 Yeu ne unnauwuttam88, MENE, God o[g]ketam kutass8tamoonk kah wohkukquoshitteauun.
5.27 TEKEL, kukqutwhit ut putompagh8teganit, kah kenunk[in].
5.28 PERES, kutass8tamoonk chadchapem8, kah magun en Medsut kah Persiansut.
5.29 Neit Belshazzar ann8team8, kah nag hogquanaog Danieloh masquodtissausik, kah ponamwog golde chaine ut wussittippukanit kah wahteauwahuwaog papaume nagum, noh woh wunnishwe nanawunnuwaenuuneat ut ass8tam8onganit
5.30 Ne nohkog Belteshazar Caldeanse ketass8t nushau.
5.31 Kah Darius um-Median neemunum ass8tamoonk, yeyeu nequtta adtahshinchage kodtumwohkog kah neese kodtum8.
6.1 TApenum Darius nanawunnumwáheon tahs8tamoonk nequt pasuk88oh kah ne[e]snechag kussuoh sontimoh, neg woh nanawunukeg mamusse ass8tamoonk,
6.2 Kah yeug nanawunukquog nishuoh kéhche sontimoh (nag wutch Daniel negonneyeuit) onk woh sontimóog 8nompaginnumauónaóut, kah ketass8t woh mo 8wanteauonganu.
6.3 Neit yeuoh Daniel misheheau anue kehche sontimoh, kah nanaánuwánitcheh, ne$wutche wanegit nashauanit appéhtunk, kah ketass8t missontam uppononat mamusse ass8tam8onganit.
6.4 Neit keitauáog kah sontimóog, kodtinneanáog Danieloh papaume tahs8tam[ó]onk, qut nag matta namehteau8og kodtinneanáonk, newutche paubuhtanumukqussu, kah matta panneseonk asuh matcheseonk namehteauau.
6.5 Neit yeug wosketompaog n8waog, matta woh teag kenamteau8un yeuoh Daniel, kuttumma namehteauogkut papaume wuttinnaumatuonguh um$Manitt8moh.
6.6 Neit yeug k[e]ihtauáog, kah sontimóog moéog ut ketass8tamwut, kah yeu wuttinnoneau, ketass8t Darius micheme pomantaj.
6.7 Wame kehtauáog ut ass8tam8onganit nanawunnuaenúog, kah sontimóog kogahqutteamwenuog, kah mugquompaog, moáe keket8kôadtamog, menehketeauunat tahs8tam8e kuhk8waonk, kah ayimunat menuhke quehtamóonk, howan wéhquetumauont howae manitto asuh wosketompuh teag shwinchagtikquinnu, qut webe ken woi ketass8t, noh pish petuhkon 8wonogk8wóut qunnon8og.
6.8 Yeuyeu, woi ketass8t, menehketeaush ne kuhquttumóonk, kah sealhash wussukwhosuonk, onk woh matta ôs8wunnum8un, neaunag wuttinnaumatuongan8 Medsog kah Persiansog, ne matta ôs8wun nu[m]wuhhetteg.
6.9 Newaj ketass8t Darius sealham wussukwhosuonk kah kuhk8waonk.
6.10 Kah Daniel wahteunk wussukwhonk sealhausu, petutteau wekit, kah ukkenogkenegash wôshwohtáash nogque Jerusalem, ut wutchamberut, ukkuttukque uppesittukqussit nishwudt nompe pasuk kesuk, kah peantam, kah tabuttantam ut anaquabit um-Manitt8moh, ne aseip negonáeu.
6.11 Neit yeug wosketompaog moéog kah namehheaog Danieloh peantamwoh, kah wéhquttuk anaquabit God.
6.12 Neit nag pas8tshaog, kah kutt8og ut anaquabit ketass8t papaume ketass8t ukkuhquttum8onk, sunnummatta kussealhamup kuhk8waonk: howan wehquetumauont ne teag, howae manitto asuh wosketompuh, webe ken, shwinchagtikquinne woi ketass8t, pish petuhko[n] 8wónogk8wout qunnón8og? ketass8t namp8ham kah n8wau, ne wunnamuhkuteyeu8, neaunak wuttinnaumatuongan8 Medsog kah Persiansog ne matta ôs8wunnumóhetteg.
6.13 Neit nag namp8hamwog, kah n8waog anaquabit ketass8t, Daniel, noh wutch missinóeu wunneechanin Judah, matta toh kuttin tuppanumuk8 ken, woi ketass8t, asuh kuhquttum8onk ne sealhaman, qut peantam nishwudt nompe pasuk kesukod.
6.14 Neit ketass8t, n8tog ukkutt8wongan8oash, mishe neuanatamheau wuhhogkuh, kah wuttah ponam uppohquohwhunónat Danieloh, kah ukkod pohquohwhunuh nô pajeh wayónat.
6.15 Neit yeug wosketompaog moéog ut ketass8tamwut, kah unnaog ketass8toh, wahteaush, woi ketass8t, ne wuttinnaumatuonk Medsog kah Persiansog, matta teagwe kuhquttumoonk asuh naumatuonk ne ketass8t manuhkehteunk, ôs8wunnum8un.
6.16 Neit ketass8t ann8team8, kah pas8waog Daniel, kah nag uppetukkonáuh ut 8wonogk8out qunnón8og: kah ketass8t kutt8, kah unnau Danieloh, kum-Manitt8m noh nagwutteae waussumadt noh pish kuppohquohwhunuk.
6.17 Kah qussuk paudtauun, kah ponamun wussaónogqut, kah ketass8t sealhamun nashpe nehenwonche wussealum, kah nashpe wussealum8 wussontimómuh, onk woh mo ôs8wunnum8un kuhk8waonk papaume Daniel.
6.18 Neit ketass8t au ummishekomukqut, kah mat meetsu wompannu: kah wunnont8wae auwohteaongash matta paudtau8unash anaquabit, kah ukkouéunk nukkonuk.
6.19 Neit ketass8t nompoáeu neepau, kah kenupshau en 8w[ô]nogk8óut qunnon8og.
6.20 Kah paont wónogqut mishont8wae maumatamwe ken8nau Danieloh, kah ketass8t kutt8, kah unnau Danieloh, woi Daniel, wuttinnúmoh pomantamwae God, sun kum$Manitt8m noh nagwutteae wowussumadt tapenum kuppohquohwhunukqunat wutch qunnonóuut?
6.21 Neit Daniel unnau ketass8toh, woi ketass8t micheme pomantaj.
6.22 Num$Manitt8m ann8nau wut-angelumoh, kah kuppohham qunnón8og wutt8n8oash, kah matta n8woskhik8og: newutche ut anaquabit mat woskehuwaonk ohtano nuhhogkat, kah wonk anaquabean, woi ketass8t, matta n8woskhuóh.
6.23 Neit ketass8t umm8cheke weekontam8onuh, kah ann8team8 sohh8wunónat Daniel wutch wónogqut: kah Daniel sohwhunau wutch wonogqut, kah matta woskehettuonk namehteauau newutche wunnamptauau um-Manitt8moh.
6.24 Kah ketasst ann8team8, kah pas8wáog yeuh wosketompuh kodtinneanóhpanneg Danieloh, kah noh wuttinnuhkonáuh en wónogk8óut qunnón8og, nagumau, kah wunneechan8oh, kah ummittamwuss8oh, kah qunnón8og wussohkauóuh, kah sokshadtoog wame wuskon8ash ash papeahettegkup ohkeit ut wonogqut.
6.25 Neit ketass8t Darius wussukhamauau wame missinninn[ú]h, wutohtimoneash kah unnont8waongash neg ayitcheg wame ohkeit, wunohteaonk missaj ut kuhhogkaóut.
6.26 Nukkuhquttum, nishnoh ut ketass8tamóe nanawunnuwaonganit, wosketompaog nunnukshahettich kah wabesehettich ut anaquabit um-Manitt8moh Daniel: newutche noh pomantamwae God, kah micheme menuhkesu, kah wutass8tamoonk matta pagwatauouun, kah wunnanawunnuwaonk pish ohtau wehqshik.
6.27 Noh pohquohwhutteau kah wadchanuau kah ussu kuhkinneasuongash kah monchanatam8ongash, kesukqut kah ohkeit: noh pohquohwhunont Danieloh wutch ummenuhkesuongan8out qunnon8og.
6.28 Neit yeuoh Daniel wunayeu ut wunnanawunnuaonganit Darius, kah Cyrus up-Persian.
7.1 UT negonne ukkodtum8mut Belshazzar Babylone ketass8t, Daniel unnukqu[ô]m, kah uppuhkukque monomansuongash ut wutappinneat, neit wussukwhau unnukquom8ongoh, kah wahteauwahuon, kahcheyeu8g.
7.2 Daniel kutt8 kah n8wau, nunnauomp ut nuhkonaeu nummonomansuonganit, kah kusseh, yauekesukque wabanog ayeuwuttuog ut mishe ketahhannit.
7.3 Kah yauog mishe puppinashimwog kuhkuhqueog wutch kehtahhannit chachabeneunkqussuog.
7.4 Negonneyeuit ogqueneunkqussu qunnonouut kah wompussikukquae nuppohwhunau: nummonunneauop nô pajeh wunnuppohwhunoh pohqunnit kah waabu wutch ohkeit kah ogque ohpikkompau wusseetash, wosketompaut, kah wosketompae metah aninnumauau.
7.5 Kah kusseh, onkatuk puppinashim, nahohtoeu ogqueneunkqussu mosqut, & yôaeu waabeu, & nishwinash uhpeteagash ut wut8nut, weepitut, & nag yeu wuttitamuneau, omohkish, nehneeteapsh m8cheke weyaus.
7.6 Asuhkaue yeu, nummonunneamup, kah kusseh, onkatuk ogqueneunkqussu Leopard, uppusquanit appuoh yauoh puppinshase wunnuppuhwhunoh, puppinashim wonk yeuontupau, kah nanawunnumoonk aninnumauau.
7.7 Asuhkaue yeu, nunnaumup nuhkonae monomansuonganit, kah kusseh, yau88it puppinashim, qushae wunneunkqussu kah unkqueneunkqussu; kah mishe menuhkesu, kah mogkee missehchuogquompitteau: mahchipp8, kah wuss8kshanuh, kah sekupwoncheh wuttahtashkuhkauoh, kah penuwunneunkqussu onk neg wame puppinashimwog neg negonuhkauoncheg, kah piogquashkonau.
7.8 Kah nunnatwanum askonog kah kusseh, na onkatuk 8ch sonkin askonemes, ut kenugke nagoh, noh ut anaquabit, nishuog negonappitcheg askonog pohquodchabuhkonoog: kah kusseh, yeu ut askonit wuskesuk8 onatuh wuskesukqut wosketomp, kah mutt8n magogish weogquttum.
7.9 Nunnaumup nô pajeh tahs8tamoe appuongah penuhteamuk, kah noh sepepomontog appu, noh wuthogk8ongash agque wompag k8nit, kah uppuhkukque meesunk onatuheyeu8 wanegik w8l: wutappuonk ogqueneunkquot n8n8nae n8taut, kah 8wheelumash ogqueneunkquodtash nashqunae n8taut.
7.10 Qunuhqui n8tau kachém8 kah sohwheem8 wutch anaquabit: muttannunk muttannonganogkussuoh, wuttinneumuhkunk, kah piogque muttannungane, piogqut muttannunk nepóuh anaquabit: wussittumoonk wunohtauun, kah b8kash woshwohtaash.
7.11 Neit natauwompip, wutche mishe mishont8wae kutt8wongash, nish askon án8wácheh: nunnatauwompip, nô pajeh puppinashim nushónat, kah wuhhog nehtauun, kah aninnumauon n8n8náe n8tau.
7.12 Papaume onkatogig puppinashimwog, wuñánawunnum8ongan8 amaunumun: qut uppomantam8ongan8 sepohteáhtauun, wutch utt8chéeu, kah ahquompi.
7.13 Nunnaumup nuhkonae monomansuonganit, kah kusseh, noh ogqueneunkqussit wunnaumonat wosketomp, weecháadtam kesukque mahtóhqus, kah peyauóneau sépepomantamunitcheh, kah nag pas8che pas8wóuh ut anaquabit.
7.14 Kah aninnumauau nanánuwaonk, kah sohsumoonk, kah ketass8tamóonk: onk woh wame missinninnuog, wutohtimoinneash, kah unnont8waongash woh 8tinninneumuhkauóuh: wunnanawunnuwaonk ne michemohtae nanawunnumoonk, matta pish pamushán8g, kah wutass8tamoonk matta pish pagwatau8un.
7.15 Nen Daniel ne[u]antamup ut nunnashauonganit ut nashaue nuhhogkat kah monomansuongash ut nuppuhkukqut n8taméhikqunash.
7.16 Nuppas8sukauomp pasuk neg na kishke neepauitcheg, kah nunnat8tomauop wame yeu anawuttam8m8uk: neit nuttugqun, kah n8wahteauwáhik ne anawuttam8m8uk.
7.17 Yeug mogke yaue puppinashimwog, yauog ketass8tamwog neg waapecheg wutch ohkeit.
7.18 Qut 8neetupanatamomoh noh quanunkquappit, pish neemunnumwog ketass8tamoonk, kah pish michemohtoog tahs8tamoonk, micheme kah micheme.
7.19 Neit nukkodwahteóh ne anawuttog yau88it puppinashim, noh pénuinneunkqussit wutch wame onkatogig, ahcheh unkqueneunkqussu, noh w[a]épitit missehchuog, kah wuhkossoh brassú8oh, nehneeteap8, kah sohqshohteau, kah ashqshónitcheh wuttahtashkuhkauoh wusseetash.
7.20 Kah papaume piogqussinitcheh askonoh ut uppuhkukqut, kah papaume onktuk neh sonkit, kah noh ut anaquabit nishnoh panushonit, papaume noh askon woskesukqut, kah mutt8n neh an8wadt ahche magogish, noh pahtuánumweeuunkqussit onk neh weechayeumoncheh.
7.21 Kah natauwompip, kah nenan askon ayeuhkonau waneetupanatamunitcheh, kah wussohkauoh.
7.22 Nô pajeh noh sepepamontog uppeyonat, kah wussittumoonk aninnumauau 8neetupanatam8moh quanunkquappit, kah ahquompi pepaum8 waneetupanatogig ahtoog ass8tamoonk.
7.23 Yeu wussin, yau8it puppinashim noh pish yauunnú8k ass8tam8onk ut ohkeit, ne pish penuweyeuit wutch wame ass8tam8onganéhtu, kah pish mahchipp8 mamusse ohke; kah pish tahtashkuhkausu, kah sohquekausu.
7.24 Kah piogqussitcheg askonog, wutch yeu ass8tam8onganit, piogqussuog ketass8tamwog pish waapeog: kah onkatuk pish ne wutasuhkaue waapeumoh, kah noh pish penoweyeu8 wutch negonneyeuwutcheg, kah noh pish sohkauau nishnoh ketass8toh.
7.25 Kah noh pish ayeuhkonittue mishe kutt8wongash unnau, anue quanunkquappinitcheh, kah pish wussauunuh waneetupanatamunutcheh, kah pish kodtantam ôs8wunnumunat aquompiyeuash, kah naumatuongash: kah nish pish aninnumauónash ut wunnutcheganit, ahquompi, kah aquompiyeuash, kah chachaubenumwe aquompiyeuash.
7.26 Qut wussittumoonk pish wunohtauun, kah nag pish amaunumwog wunnánawunnumóonk, mohtupáñumunat, kah pagwutauunat pajeh wohkukquoshik.
7.27 Kah ass8tamoonk, kah nanawunnumoonk, kah mohsag ketass8tamoonk ut agwe mamusse kesukqut, pish aninnumauóneau ummissinninneumoh 8neetupanatam8moh noh quanunkquapit, noh wutass8tamóonk, michemohtaeu ass8tamoonk, kah wame nánawunnuwácheg, pish 8tinneumuhkauóuh, kah wunn8swehtauóuh.
7.28 Yeu wehque wehqshinne teag, kah nen Daniel, nuttenanittam8ongash numm8cheku wuttamhik, kah nuttinnussuonk ôs8wem8 ut nuhhogkat: qut ne nupponamun nuttahhut.
8.1 UT wunnishwe kodtumwae nanawunnuwaonganit Belshazzar, monomansuonk nunnaéhtunk, nen Daniel, asuhkaue ne negonne naéhtiit.
8.2 Kah nunnaum ut monomansuonganit, (kah n$niyeup naumon nutappup Shushan mishe kommukqut, ne Elame wutohtimóijn) kah nunnaumup ut monoma[n]suonganit, kah nutappip kishke sepuut Ulai.
8.3 Neit nuttahshinumup nuskesukquash, kah nunnaum, kah kusseh, na wunnepauin anaquohtag sep, ram noh neesaskonont, kah nesuog askonog qunuhqussuog, qut pasuk anuunkqussúmau onkatogeh, kah noh anue quanukqussit maumachish sóntu
8.4 Nunnaum ram quentáusu wutcheksuiyeu, kah nanummiyeu kah sowaniyeu: newaj matta howae puppinashim neepô8k anaquabit, kah matta howan pohquohham8 wutch wunnutcheganit, qut ussu uttoh kodtantog, kah nano missugken.
8.5 Kah natwontamon, kusseh, nomposhimwe goat w8m wutcheksuiyeu, ut wuskeche mamusse ohkeit, kah matta mussuhkom8 ohke: kah goat mishe askonoh neepooh nashaue wuskesukqut.
8.6 Kah peyaonau ramoh neesaskonónitcheh, noh nauog neepauit anaquohtag séip, kah ukquentauoh ut nashpe wutchenauausu[e] menuhkesuonganit.
8.7 Kah nunnauóp pas8sukauàu ramoh kah wogkauém8 ummusquanumáonk, kah togkomau ramoh, kah pohquetahwhau nees8oh wutaskonoh, kah ram matta menuhkesuonganu neepauinneat anaquabit, qut wuttinnohkonuh ohkeit, kah wuttahtaskuhkauoh,, kah matta howan woh pohquohwhunóou ramoh wutch wunnutcheganit.
8.8 Newaj nomposhimwe goat ahche missugkenuk, kah manuhkesit, mishe askon pohqshau, kah noh nompeyeuutcheg yauog masugkenukeg, en nogque yauog kesukque wabanut.
8.9 Kah wutch pasuk sohwetu askonemes, noh mahshegit en nogque Sowaniyeu kah en nogque wutchepwoiyeu, kah en nogque wunne ohkeit.
8.10 Kah mishetu en wehqshik kesukque kenauwameonganit, kah penuhteae nawhutche ukkenauwameonk, kah anogqsoh en ohkeit, kah wuttahtashkuhkauoh.
8.11 Nux, misheheau wuhhogkuh wehque kenauwamee sontimo[u]t, kah nagum nashpe asekesukoke sephausuonk amaunum, kah 8neetupanatamwe ayeuonk penuhkon.
8.12 Kah kenauwameonk unninnumauau, ayeuhkonittue asekesukoke sephausuonk, newutche panneseonk, kah unnohteau wunnamuhkuteyeuuk ohkeit kah 8wowunnamuhtauun, kah 8niyeuteauun.
8.13 Neit n[u]nn8tau pasuk wunneetupanatamweyeuit kutt8, & onkatuk waneetupanatamweyeuit unnau neh waneetupanatamweyeuinitcheh kodt8k[o]ncheh, toh utt8cheyeu8 pish monomansuōk papaume asekesukoke sephausuon & pagwanue panneseuonk, magunat naneeswe Sanctuary, kah kenauwameonk tahtashkuhkomunat ut agwe musseetut.
8.14 Kah nuttinuk, wehque neese mutannongane, kah nishwudt pasuk88ash kesukodtash: neit pish Sanctuary pahketeauun.
8.15 Kah nniyeup, nen Daniel naumon yeu monomansuonk, kah kodwahteauon, neit kusseh, na wunneepauun ut anaquabeh noh ogqueneunkqussit wosketompaut.
8.16 Kah nunn8tamup wosketompae wadtauatonkqussuonk ut nashaue Ulai wussapinuk, noh wehqutteamit kah n8wau, Gabriel, yeuoh wohtamwoh monomansuonk.
8.17 Neit kishke peyau ne neepauwe: kah paont n8wabesip, kah nuppenushadtam nuskesuk: qut nuttinuk, wahteaush woi wosketompae wunnaumoniin: ahquompi adt wohkukquoshik, neit pish ne monomansuonganu8.
8.18 Kah noh keket8kiit, nummishikouem nashpe nuskesuk en ohkekontu: qut nummissunuk kah nunneepauwehik.
8.19 Kah n8wau, kusseh, k8wahteauwahesh uttoh pish ónak adt majish wohkukquoshik musquantamoonk: newutche kuhquttumuk, neit pish wohkukquoshin.
8.20 Ram noh nauadt, noh neesaskonont ne Mediae kah Persiae ketass8tamwog,
8.21 Kah mishe goat noh Greciae ketass8t kah mishe askon noh apit nashaue wuskesukq[u]t, noh negonne ketass8t.
8.22 Kah noh pokqshont, yauoh nompekompauwehtunk, yauunash ass8tam8ongash pish neepau8m8ash wutch wutohtimoneat qut matta ut ummenuhkesuonganit.
8.23 Kah nahen wohkukquoshik wutass8tam8ongan8, panneseaenuog tapissehettit, nushquet[u]enunkqussit ketass8t, wohtog siogk8waongash pish neepo.
8.24 Kah ummissugken8onk pish menuhki, qut matta nehenwonche nashpe ummenuhkesuonk: kah noh pish monchanatamwe pagwodtau, kah pish wunniyeu kah wunnompuwussu, kah pish pagwanau manuhkesinutche kah waneetupanatamunutcheh missinninnuh.
8.25 Kah nashpe 8nummoeonk wonk, pish wunniyeuhteau as8k[ek]odteamt8onk ut wunnutcheganit, kah noh pish misheheau wuhhogkut ut wuttahhut, kah nashpe wunohteaonk pish pagwanau monaoh: kah pish wonk ayeuhkone nepauwehtauau wussontimom8uh sontimoog, qut noh pish pohqshau ne tohut matta menutcheg.
8.26 Kah monamansuonk papaume wunnunkquae kah nompoae, ne mashamuk, ne wunnamuhkuteyeu8: newutche onkwhush monomansuonk, newutche ne pish sepeyeu8.
8.27 Kah nen Daniel natchadcheip, kah nummahchinop nawhutche kesukodtash: ompetak nutomohkeip, kah nutusseip ketass8t wutusseongash: kah nutchepshont[a]mup monomansuonk: qut matta howan 8wahtam8un.
9.1 NEgonne ukkodtum8mut Darius wunnaumonuh Ahasuerus, 8skannemunnu Medsog, noh kohtass8tamwehteamuk Caldeanse wutass8tam8onganit.
9.2 Ut wunnegonne nanawunnuae kodtum8mut, nen Daniel, n8wohtamup nashpe b8kash, ne adtahshik kodtum8ash, nish papaume wuttinn8waonk Jehovah peyaonuk Jeremiah quoshodtumwaen: woh pakojteo nesausuk tahshinchagkodtwash kodtum8ash ut Jerusaleme touishinneash.
9.3 Kah nuttinnukquohtop nuskesuk en Lord manitt8ut, pomantamoe kah wehquetumoe natinneuhkonat, nashpe mat meetseonk man8tionak kah pukquee.
9.4 Kah nuppeantamauomp Jehovah num-Manitt8m, kah nussamp8op, kah nussip, woi Lord, noh masugkenuk kah unkqueneunkqussit God, nanawehteunk wunn8waonk, kah monaneteaonk wutche neg womononcheg, kah neg nanawehteunkeg wuttinnaumatuongash:
9.5 Nummatcheussemun, kah nuppanneussemun, kah nunnishkeussemun, kah nutcheketamumun, wutche nukkodtumunat kukkuhk8tomwehteaongash kah k8sittum8ongash.
9.6 Kah matta n8tauómun kuttinnúmog quoshodtumwaénuog, neg kôn8noncheg ut k8wesuonganit nukketass8tamómunónog, nussontimomunónog kah n8shunónog, kah en wame ohkee missinninnuog.
9.7 Woi Lord, sampweusseonk wutcháiyeúm8 kuhhogkat, qut quenauanumoe nuskesukquash wutchayeum8ash nuhhogkanonut, neane yeu kesukok: en Judae missinninnuut, kah en wadohkitcheg Jerusalem, kah en wame Israel, neg paswopitcheg, kah nôapitcheg, en papashpe wame wutohtimóneat, uttoh an8kauadt wutche ummatcheseongan8oash nish machenéhikqueógish.
9.8 Woi Lord, ut nuhhogkanonut quequánauánumoe nuskesuk, en nukketass8tamómunonut, en nussontimómunonut, en n8shunónut, newutche kummatchenehhennumun.
9.9 En Lord num-Manitt8munónut monaneteaongash, kah kutahquontamúnk8onganun, tohkonogque nutcheketauónan.
9.10 Kah matta n8sweetam8un 8wadtauatonkqussuonk J[é]hovah num-Manitt8mun, pomushaontamunat wuttinnaumatuongash nish ponukish anaquabeog nashpe wuttinneumoh quoshodtumwaénúh.
9.11 Nux, wame Israel panneséhtam kittinnaumatuonk, nashpe amaéonk, onk woh nag matta n8swehtam8og k8wadtauatonkqussuonk; newaj matanittuonk sokenittonteáog, kah chadchekeyewaonk ne wásunkuhwhosit ut wuttinnaumatuonganit Moses wuttinneumoh God, newutche nummatcheneheóun.
9.12 Kah menehketeau ukkutt8wongash nish ayeuhkonittue unnukqueagish, kah ayeuhkonittue k8sittumwaenùmunónog nag wâsumukqueágig, nuhkenumunkqueog mahshe machuk: newutche ut agwe mamusse kesukqut ne matta a[unn]án8g, ne ának ut Jerusalem.
9.13 Neansikwhosik ut wuttinnaumatuonganit Moses, wame yeu machuk kenuhkuhkongqunan; qut onch, matta nuppeantamomun ut anaquabit Jehovah num-Manitt8mun; onk woh nukquinnuppinnumun wutch nummatcheseonga[n]ónut, kah woh n8wohtamumun k8namuhkutéyaeum.
9.14 Newaj Jehvoah askuhwhontog machuk, kah kenuhkenumunkqunan: newutche Jehovah num$Manitt8mun sampweuss[u] ut wame wutanakausuonganit, nish aseit, newutche matta nunnoswehtamómun 8wadtauatonkqussuonk.
9.15 Kah yeuyeu, woi Lord num-Manitt8mun, ken sohh8wunadt kummissinninnúmog wutch Egypt nashpe mishe menutcheg, kah kummishe wesuongan, neane yeu kesukok, nummatchesemun, kah nuppannesemun.
9.16 Woi Lord, neaunak kussampweusseonk, k8wehquetumoush, kummusquantam8onk kah kutchena[u]ausuonk amaém8utch wutch Jerusalem kukkeitotanat, k8neetupanatamwe wadchúm, nawutche Jerusalem, kah kummissinninnúog nenawun nutushpanamutteámun en wame neg wéenuhkonkqueagig, wutch nummatcheseonganunonush, kah nuppaneseonganonash.
9.17 Newutche yeuyeu, woi num-Manitt8mun, n8tash uppeantamoonk kittinneum, kah 8wehquetum8ongash kah kuskesuk wôsumwehtoush ut kussanctuarieumut, ne táoushik, wutche Lord.
9.18 Woi num-Manitt8m nauansh kuhtauog kah n8tash: wôhshinush kuskesukquash, kah moninneash nuttauussinn8wonganun8ash, kah otan ne as8wesik wutche k8wesuonk, newutche matta nupponamómun n8wéhquetum8ongash ut anaquabean, wutche nussampweseonganit, qut wutch kummishe monaneteaongash.
9.19 Woi Lord n8tash, woi Lord ahquontash, woi Lord n8tash kah ussish pitchinnoéhkon wutche ken, woi num-Manitt8m, newutche kukkeitotan, kah kummissinninnumog neg másuhwhutcheg nashpe k8wesuonk.
9.20 Kah ashpame keket8kôon, kah paontamon, kah samp8[á]on nummatcheseongash kah ummatcheseonk nummissinninnúmog Israel, kah ponamon n8wehquetum8onk ut anaquabit Jehovah num-Manitt8m, wutche 8neetupanatamwe wadcheum num-Manitt8m.
9.21 Nux ashpame peantamoe keket8kôon, noh wosketomp Gabriel, noh monomansue nógkup wesku, kónupisheáe pt8áhit, nummussinuk papaume wunnonkquae sephausuonk.
9.22 Kah noh n8wahteauwahik, kah nukkeket8hkunk, kah n8wau, woi Daniel, eyeu nussohham, k8wohwóhtamwáhenunat, kah k8wahteauwáhenunat.
9.23 Wutch waj kutchissik k8wéhquetum8ongash, ann8team8onk sohham8m8, kah kenonche wahteauwahunun, newutche kummishe womonit: newutche wohtash ne teag, kah natwontash monomansuonk.
9.24 Nesausuk tahshinchage weeksash kuhquttumunash wutch kummissinninnumog, kah wutche k8neetupanatamwe keitotan, pakojteauunat panneusseonk, kah wohkukquoshitteauunat matcheseongash, kah wunohteatauunat wutch matcheseonk, kah petukodtauunat michemohteae sampweusseonk, kah sealhamunat monomansuonk, kah quoshodtumóonk, kah sussequnónat noh anue wunneetupanatamweyeuit.
9.25 Newutche wahteaush, kah wohwohtash, wutch sohham8m8uk ann8team8onk, nompohtauunat kah wekikontamunat Jerusalem, wehque Messiah ut Sontim, nesausuk tahshe weeksu8ash, kah nequtta tahshinchage, kah neese weeksu8ash, tauumaog pish wonk wekikkontamun, kah hassunneutunk, ut wuttamehpunae ahquompiyeuut.
9.26 Kah mahtshunk nequtta tahshinchage kah neese weksash, Messiah pish tummetahwhau, qut matta wutche nagum; kah ummissinninnúmoh sontim noh pish paont, pish pagwatoog keitotan, kah sanctuary, kah adt wohkukquoshik pish nashpe tomogkon, kah adt wohkukquoshik mohtompog, touussinn8ongash kuhquttumun.
9.27 Kah noh pish menehketeau wunn8waonk weeche monacheg, pasuk wek: kah ut nashaue ne week, pish wohkukquoshitteau sephausuonk kah mag8onk, kah wuteche wepágunnumwe unkqueneunkquok pish wuttaúushittauwáteauun, nó pajeh adt pakojteómuk, kah ne kohquttumuk pish sohkenumauon ne tauushik.
10.1 WUnnishwe kodtum8mit Cyrus Persiae ketass8t, teag wahteauwáheâu Daniel (noh áhenit Belteshazzar) kah ne teag wunnamuhkuteyeu8, qut kukquttumoe ahquompi sepeyeu8, kah noh wohtam ne teag, kah wahteau ne monomansuonk.
10.2 Yeush kesuodtash nen Daniel, nummauup niṣhwe weeksáe.
10.3 Matta nummeech8 wekog petukqunneg, kah weyaus, kah wine matta peyaumun8 nutt8nut, kah matta nussusséqunau nuhhog nô pajeh nishwinash mamusse weeksash wohkukquoshinit.
10.4 Kah neesneechadtikqunhog kah yauunash kesukodtash, negonne nepauz: apeon kishketuk ne Hiddekel,
10.5 Neit nuttahshinnumup nuskesukquash, kah nadtauwompip, kah kusseh, pasuk wosketomp hogk8 hashabponak, wusseg puttukquobpissum8 wanegik Uphaz gold.
10.6 Wuhhog wonk ogqueneunkquodt Beryl, kah wuskesuk ogqueneunkquodt ukkutshaumunut, kah wuskesukquash onkatuk n8tae lampsash: kah wuhpittenash kah wusseetash ogqueneunkquodt woôsuppánumwe brasse, kah ukkutt8wu wadtauatonkqussuonk tatuppeyeu8 8wadtauatonkqussuongan8 monacheg.
10.7 Kah nen Daniel nunnussu naum monomansuonk: newutche wosketompaog neg weetomukqueaneg, matta naum8og monomansuonk: qut mishe nunnukshaonk wunnuhkukauóuh, newaj wussemohettit kah puttogquehettit.
10.8 Newaj nussiee, kah yeu nunnaumun mishe monomansuonk: kah matta n8menuhkesuonganu: newutche nuttinnussuonk quinnuppem8 en aninn8onganit, kah matta n8menuhkesuonganu.
10.9 Qut nunn8tam 8wadtauatonkqussue kutt8wongash, kah n8tamon 8wadtauatonkqussue kutt8wongash, neit nukkussikkouem ut nuskesukqut, kah nuskesuk en ohkeiyeu.
10.10 Kah kusseh, menutcheg nummussinuk, noh ápésetukqussumukqueh, kah nunnutcheg.
10.11 Kah nuttinuk, woi Daniel, wosketomp mashe womónit, wohtash kutt8wongash nish ánunnónish, kah neepaush: newutch en kuhhogkat yeuyeu nutann8nit, kah yeu [â]sit nunnuksháe neepop.
10.12 Neit nuttinuk, wabesehkon Daniel: newutche wutche weske kesukodt ponaman kuskesuk wohwohtamunat, kah kussasamatahwhonat kuhhog ut anaquabit kum$Manitt8m, kukkutt8wongash n8tamunash, kah n8che peyam kukkutt8ongash.
10.13 Qut sontim ut ukkeitass8tam8onganit Persia, nukkuppikkompauwéhtunk neesneechatikquinne, kah pasuk kesuk; qut kusseh, Michael pasuk keiche sontim nunnonche aninnumunk, kah na n8wetapemónah Persiae ketass8tamwog.
10.14 Yeuyeu n8che peyam k8wahteauwahenunat toh pish ánihettit kummissinninnúmog ut ohkomáe kesukodtut: newutche monomansuonk m8chetikqunnú8.
10.15 Kah nish ásit, nutti[n]ohquohtop nuskesuk ohkekontu, kah nukkupputt8nomp.
10.16 Kah kusseh, noh ogqueneunkq[u]ssit wosketomp wunnaumonuh nummussinnumunk nussissitt8n: neit n8wohshinomp nutt8n, kah nukket8komp, kah nuttinop noh neepauit anaquabeh, woi nussontimom, nashpe monomansuonk nutonkquomom8ongash nunnuhkukunk, kah matta n8menuhkesuonganu.
10.17 Newutche uttoh woh en yeuh wuttinneumoh nussontimom, keket8hka[u]o[n] yeuh nussontimomoh, newutche papaume nen, teanuk matta n8menuhkesuonganu, kah matta n8nashaonganu.
10.18 Neit wonk peyau, kah nummussinuk howan agqueneunkqussit wosketompaut, kah nummenuhkeip.
10.19 Kah n8wau, woi wosketomp mahshe womonit wabesehkon, wunohteash, menuhkesish, nux menuhkesish: kah kôn8sit, nummenuhkehitteap, kah nussip, nussontimom ket8koush, newutche kummenuhkeheh.
10.20 Neit n8wau, sun k8wahteoh tohwaj peyâonun? kah eyeu nukqushkem ayeuhkononat Persiae Sontim: kah sohhamon, kusseh Greciae sontim pish peyau.
10.21 Qut kenahtinush ne wahteauwahuwomuk ut wunnamuhkutee wussukwhonganit: kah matta howan nummenuhkehik8 yeush ut, qut webe Michael kussontimom.
11.1 WObk nen, ut weske kodtum8mut, Darius wut-Mede, nunneepoh nummenuhkeheonat kah nummenuhkezheonat.
11.2 Kah yeuyeu k8wahteomwahesh w[a]namuhkut-eyeuuk, kusseh, nishuog ketass8tamwog ash pish neepoog ut Persia, kah yau88it pish anunaueetu onk neg wame: kah nashpe 8weenauwetuongash pish ayeukonittue 8weenauwetuongash pish ayeukonittue wogkouunau wame Greciae ass8tamoonk
11.3 Kah masugkenuk ketass8t pish neepau, noh pish nanawunuk mishe nanawunnumoonk, kah pish ussu toh anantog.
11.4 Kah neepauit wutass8tamoonk pish pokqsheau, kah pish chadchapem8 en nogque yaue kesukque wabanehtu, kah matta en wunneechanit, matta neaunak wutass8tamoonk, ne nanawunuk: newutche wutass8tamoonk pish kodtinnumun, wutchu onkatogig yeug chaubasitcheg.
11.5 Kah sowaniyeue ketass8t pish menuhkesu, kah pasuk8 wussontimom, kah noh pish wutanu[é] menuhkesumoh kah pish wunnanawunuh, wunnanawunnumoonk pish missi piahquttumoonk.
11.6 Kah mahtshunk kodtum8ash, nag pish moeu weech8whittuog: newutche wuttaunoh Sowaniyeue ketass8t, pish peyaonau nanummie ketass8toh, wunn8wonat, qut noh pish matta tapenumm8 wuhpittene menuhkesuonk: kah mat pish neepoou qut noh pish magun, kah neg pas8woncheg, kah noh waneechanit, kah noh manuhkeheont yeu ahquompag.
11.7 Qut wutch 8wutchaubaku wuttuhqunit pasuk8h pish neepauehtunk ut wuttinadchanum8onganit, noh pish nashpe peont kenauwameonk, kah pish petutteau ut 8wonkon8sinit nanummiyeue sontim, kah pish wutayeuhkonuh, kah wussohkauuh.
11.8 Kah noh missinoh uss8unau Egypt um-Manitt8moh weeche sontimoh, kah nashpe ummishoadtue gold kah silvere wishquash, kah noh pish sepappu m8cheke kodtum8ash onk nanummiyeue ketass8t.
11.9 Neit Sowaniyeue ketass8t pish peyau wutass8tam8onganit, kah pish qushkeu en nehenwonche wutohkit.
11.10 Qut wunnaumonuh wogkoueoh, kah pish mianum mataanukish mishe kenauwameongash, kah pasuk pish wunnamuhkut peyau, kah pish tommogkonnu, kah pish qushkodteau; neit pish qushkeu, kah pish wogkoueu wehque wonkan8sinit.
11.11 Kah sowaniyeue ketass8t pish musquantam, kah pish sohham kah pish ayeuuhkonau, nanummiyeue Sontimuh, kah noh pish sohh8wunau mataanutcheh, qut mataanutcheh pish magunuh en wunnutcheganit.
11.12 Kah amaunont monanutcheh, wuttah pish tahshinnumun: kah pish penuhteau monauh piogque muttannonganogkussuoh; qut matta pish 8ch menuhkesein.
11.13 Newutche nanummie sontim pish qushkeu, & pish sohh8wunau mataanutcheh monaog onk neg wesku, kah pish wunnamuhkut nashpe peyau (mahtshunk nawhutche kodtum8ash) mishe kenauwameonk, kah mishenaueetuonk.
11.14 Kah ut yeush aquompiy[e]uash monaog pish ayeuhkonittue neepauwehtauaog sowaniyeue ketass8toh: kah wonk nag mak8kinoncheg kummissinninnumoh pish misheheaog wuhhogkauh menehketeauunat monomansuonk, qut nag pish penushaog.
11.15 Neit nanumie sontim pish peyau, kah wadchuteaog, kah sohkomwog monatash hassunn8tae keitotanash, kah sowanie muhpittenash matta pish 8tamehik8unaoash, asuh matta uppepenamwu missinninnumoh, kah matta pish menuhkesumun8 ayeuhkonittue neepauinneat.
11.16 Qut noh ayeuhkonittue peyauhonont pish ussu neaunak wuttenantam8onk, kah matta pish howan neepoou anaquabit: kah noh pish neepau ut sohsumoe ohkeit, ne, nashpe wunnutcheg pish mahchum8g.
11.17 Wonk pish wunohtau wuskesuk petukonat nashpe mamusse ukketass8tamoe menuhkesuonk, kah sampwesecheg weeche n[a]gum: yeu pish wutussen, noh pish wuttinninnumauoh mittamwossissue wuttaunin, a[n]nisheont; qut noh matta pish neh weechehumuh, asuh wutussi[n]8uh wuhhogkat.
11.18 Yeu mahche n$nag pish qunnuppinnum wuskesuk en munnuhhannehtu, kah pish sohkauoh monaoh qut sontim wutche nagum nehenwonche, pish wohkukquoshitteau spunnamaonk ne aseit; matta ukkehkomonat wuhhogkuh, noh pish wunnuhkenumauon wuhhogkuh.
11.19 Neit pish quinnuppinnum wuskesuk nogque en ummanskit ut nehenwonche wutohkit, qut nish$noh togkussittassun kah penushau, kah matta pish nameheau.
11.20 Neit pish neepauóm8 ut wuttinadchanum8onganit, noh ompwunnit, ut ketahs8tamoe wussohsum8onganit, qut ogguhsequinogok pish nushau, matta ut musquantam8onganit asuh ayeuwuttinneat.
11.21 Kah ut wuttinadchanum8onganit pish neepau nishkeneunkqussit neh matta pish anumauahettegeh ketass8tam8e quttianittuonk: qut noh pish wunohteae petutteau, kah pish ohto ass8tamoonk nashpe wunnónuhk8wáonk.
11.22 Kah nashpe tomogkonne muhpitte[n]ash nag pish nehtippaog wuch anaquabit, kah pish sukqusháog: nux, wonk wunn8waeu sontim.
11.23 Kah mahche wunn8wáhettit, pish wunnompuwussue ussu, newutche noh pish kuhkuhqueu, kah pish menuhkesu nashpe ogguhse missinninnúh.
11.24 Noh pish wunohteae petutteau wunnogque wutohtimóinne ayeuongash, kah pish ussu ne 8shoh matta ásenégkup, asuh 8shoh, 8shoh, nah pish wusseáwhoh, ut kenugke sequttahham8onganit, kah mukk8kinnittuonganit kah weenauwetuonganit, nux, pish ayeuuhkonittue natwontam wunnompukodtauunat wonkon8sinash, ut aquompiyeuut.
11.25 Kah pish wogkouunum ummenuhkesuonk kah wutt8anatam8onk ayeuhkonittue sowaniyeue ketass8t, nashpe mishe kenauwameonk, kah sowaniyeue ketass8t pish wogkoueu en ayeuwuttinneat, nashpe mohsag kah manuhkag kenauwameonk: qut matta pish neepoou newutche pish wutayeuuhkonittue natwontamanóuh wunnombukonnittuongash.
11.26 Nux, neg meechikeg wutchippiyeue meechum nag pish uppagwanóuh, kah ukkenauwameonk pish aneupa[u]: kah monaog pish nushae penushaog.
11.27 Kah wuttahh8woash neeswe yeug ketass8tamwog kodwoskehuwôm8ash: kah n[â]g pish pann8wayeuog ut nenan tableut: qut matta pish wunayé[og]: qut ash wohkuhqupiyeum8 pish kuhquttumwe ahquompiyeu8.
11.28 Neit pish qushkeu en wutohkit nashpe mishénauétuonk, kah wuttah pish ayeuuhkontam8m8 wunneetupanatamwe wunn8waonk: kah noh pish menuhke ussu kah pish qushku en nehenwonche wutohkit.
11.29 Ut kukquttumóe ahquompiyeuut pish qushkeu kah peyau nogque Sowaniyeu; qut matta pish yaneunkquodtinn8, ne negonneyeuuk asuh ne maumachishú8k.
11.30 Newutche Chittimme kuht8nogquash pish ayeuuhkonukqunash; newaj pish neuantog kah qushkeit, kah sekeneog wunneetupanatamwe wunn8waonk: ne pish wutussen pish qushkeu, pish attumunum wutaunchem8kaongan8 neg ahquontogig wunneetupanatamwe wunn8waonk.
11.31 Kah muhpittenash pish 8weech8humukqunash, kah nag pish nishketeauog menuhke sanctuarie, kah pish amaunumwog asekesukokú sephuasuonk, kah na pish ponamwog ne touishinwahuwae unkqueneunkquok.
11.32 Kah neg machesehtogig wunn8waonk, pish wanonuhk8wáeu annu[n], qut missinninnúog neg waheoncheg um-Manitt8moh pish menuhkesuog, kah pish menuhkeusseog.
11.33 Kah neg wohtogeg ut kenugke missinninnuog, pish kuhk8tomauóog monaoh, qut onch pish penushaog ut togkodteganit, kah nashpe n8tau, naṣhpe missinooonk, kah nashpe mukk8kinittuonk m8chetikquinnu.
11.34 Kah nag penushahettit, nag pish aninnumauoog nashpe ogkuhse aninnumoadtuonk: qut monaog pish wawunóuk8ae 8weech8hamouh.
11.35 Kah nawhutche nag wohwohtogig pish penushaog, nag qutcheheonaout, kah pahkheonat, kah k8womheonaout, pajeh wohkukquoshik: newutche as[k]pumme wutch kukquttumoe ahquompi.
11.36 Kah ketass8t pish ussu neaunak wuttenantam8onk, kah pish misheheou, wuhhogkuh, kah pish annu8kenheau wuhhogkuh nish$noh Manit, kah pish monchanatamwe unnau ayeukonittue um-Manitt8moh Manitt[t]8og, kah pish wunniyeu nô pajeh wohkukquoshik musquantam8onk; newutche ne kohquttumuk pish n$nih.
11.37 Kah matta pish wutt8anumouh um-Manitt8moh 8shoh, asuh ukkodtantam8ongan8 mittamwussissog, kah matta tohhentupanumoou howae Manitto: newutche pish anue misheheau wuhhogkuh onk nag wame.
11.38 Qut ut wuttinadchanum8onganit pish quttianumau um-Manitt8m8uh k[e]nauwameongash: kah Manit, neh 8sh8uh matta waheonegeh, noh pish quttianumau, nashpe [p]old, kah silver, kah nashpe mishoadtue hassunash, kah wanegigish.
11.39 Yeu pish wutussen ut menuhkunk8nósinit weeche pen8e Manitto, neh pish waheoncheh, kah pish m8chekehteau sohsumoonk: kah pish nanawunnumwaheau monaoh, kah pish wutcheiyeue chadchaubenum ohke.
11.40 Kah ad wohkukquoshik, sowaniyeue sontim pish ukquentauoh kah nanumass8t pish wutogque ayeuuhkonau pemsquo[t], nashpe chariotsash kah horsmenog kah monatash kuht8nogquash, kah pish petutteau wutohtimoinneat, kah pish tommogkonnu8, kah pish pannupwushau.
11.41 Pish wonk petutteau sohsumoe ohkeit, kah monatash wutohtimoneash pish kepuhkonah: qut yeug pish pohquohham8og wutch wunnutcheg[a]nit, Edom kah Moab, kah k[ú]hchéyeuitcheg wunnaumonuh Ammon.
11.42 Pish wonk summagunum wunnutcheg en wutohtimóneat, kah Egypte ohke matta pish pohquohham8mun8.
11.43 Qut noh pish menuhkesuwontam silvere kah golde nompakouunash, kah wame Egypte mishôadtikish: kah Lybiansog kah Ethiopiansog pish appuoh wutántuonganit.
11.44 Qut aunchemoongash wutch wutchepwoiyeu, kah wutch nanummiyeu pish 8taméhheóuh; newaj pish sohhog nashpe mishe musquanittuonk pagwohkonat, kah papaquanne ôshkomeheónat monáog.
11.45 Kah noh pish weekitteau ummishekommukque appuongash nashaue kehtahhanehtu, ut sohsumoe wunneetupanatamwe wadchuut, onk peyau 8wohkukquoiyeumut, kah matta pish howan wutannumauoh.
12.1 KAh na ut ahquompag Michael pish neepau, mishe sontim noh wech8hamont wunneechan8oh kummissinninnumog, kah na pish wutamehpunáe ahquompi, ne matta anán8g nadteoh wadtohtimoimuk nô paj[a]h ne nan ahquompi: kah na ahquompag kummissinninnúmog pish pohquohwhunóog, nishnoh pasuk noh namehit wussukwhosu ut b8kut.
12.2 Kah monaog neg kauécheg ohkee puppissiyeuut pish t8keog, nawhutche en machemohtag pomantamoonk, kah nawhutche en akodchuonganit, kah machemohtag mishanántamoonk.
12.3 Kah neg waantogig, pish ogque wòsumwog wôsippáe kesuk, kah neg quanupinnoncheg monaoh en sampweseonganit onatuheyeu8og anogqsit micheme kah micheme.
12.4 Qut ken, woi Daniel, kuppuhhash kutt8wongash, kah sealhash b8k nô pajeh wohkukquoshik: monaog pish papaumshaog, kah wahteauonk pish monat.
12.5 Neit nen Daniel nunnatauwompip, kah kusseh, na onkatogig neesuog neepoog, pasuk wutuhshame sepuut, kah onkatuk na nogque wutch w[a]sâpinuk.
12.6 Kah pasuk unnau wosketompoh agqunitcheh hashabponak, noh apit woskeche sepupogwut: toh pish utt8che wohkukquoshin yeush monch[á]natam8ongash.
12.7 Kah nunn8tau wosketomp noh hashabpónak agquit, noh apit woskeche sepue nippeit, waapinuk wuttinnohkou, kah ummenadchu en kesukqut, kah nashpe chadchekeyeuah neh micheme pomantaminitcheh, ne pish utt8cheyeu8, utt8cheyeu8ash, kah pohshe: kah mahche pakojteunk seahhamunat ummenuhkesuongan8 wunneetupanatamwe missinninnuog, wame yeush pish pakod[c]he n$niyeuash.
12.8 Kah nunn8tamup, qut matta n8wohtam8: neit nussip woi nussontimom, toh pish n$nih yeush wohkukquos[h]ik?
12.9 Kah n8wau, monchish Daniel: newutche kutt8wongash kuppuhhamunash, kah se[à]lhamunash nô pajeh wohkukquoshinit.
12.10 Monaog pish pahkhéoog kah wompheoog, kah qutcheheoog: qut matchet8[ó]g pish matcheusseog: kah matta howae matchetou pish wohtam8, qut waantamwog pish wohtamwog.
12.11 Kah wutch ne ahquompi asekesukoke sephausuonk pish amaunum, kah touishinwáhuwáe unkqueneunkquok ohtag, nequt muttannongane neese pasuk8e kah pask8gun tahshinchage kesukodtash.
12.12 Wunanumunach noh p[a]htsit, kah paont wehque nequt muttannongane, nishwe pasuk kah nishwinchag kah napanna tahshe kesukodtash.
12.13 Qut monchish nô pajeh wohkukquoshik: newutche pish kutanwohsin, kah pish keneepau ut tanohtôadtuonganit adt wohkukquoshik kesukodtash.
