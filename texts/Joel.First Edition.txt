1.1 WUttinn8waonk Jehovah ne páuhónukqut Joel wunnaumonuh Pethuel.
1.2 Yeu n8tam8k kenaau kehchiog, kah kuhkeitam8k wame wadohkeógish ohkeit: yeu nniyeuus [n]e pamontamóg, asuh ukkesukodtum8óut k8sh8og?
1.3 Unnók keneechan8oog, kah kenneechan8oog unnahettich wunneechan8uh, kah nag wunneecha[n]8oh onkatuk pometuonk.
1.4 Ne asqutteogkup palmer-worm chansomps mahchup8p, kah ne ashqutteogkup chansomps, kanker$worme mahchup8p, kah ne ashqutteogkup kankar-worme, m8paog mahchupp8hetteup.
1.5 T8kek kenaau kogkeissippamwaenuog, kah maú8k, kah 8n8k kenaau wame wadtattamógish wine, newutche wuske wine, newutche ne tummehthamun wutch kutt8n8óut.
1.6 Newutche wutohtimoin kuhqueontam ut nutohkit, menuhkesu, kah matta woh ogkemóog: noh waeepitit weepitteash qunnonou: kah 8weepittu wann8naue kehtompitteau mishe qunnónou.
1.7 Noh mahchimwushitteau n8weenomwussippog: kah pohkuhhum nuffigsuhtukquash: ummiss8wuhquámuhkon, kah uppogketamun, nish wutuhqunash wompitteausuash.
1.8 Ogque mau8k penompaut, noh patugquobpussuongot man8tiónak, wutche 8skenue wessukeh.
1.9 Meetsue mag8onk kah wuttattamoe mag8onk ne tummussumun wutch wekit Jehovah, sephausuenúog Jehovah wowussumukqutcheh, nag mauog.
1.10 Ohteuh mahchum8, ohke mau, newutche weatchiminneash mahchum8ash: wuske wine nunohteau, pumme miss8unkquamu8.
1.11 Akodch8k woi ohkehteaenuog: 8n8k woi wánteauógish weenomwussippagwosh, wutche wheatash kah barlyash, newutche ohteuhkone kepenum8onk mahchum8.
1.12 Weenomwussippog nunohteau, kah figsuhtug miss8unkquadt pomgranahtug, kah palmuhtug, kah applesehtug, wame ohteakone mehtugquash, miss8pohtaash: ne$wutche weekontamoonk miss8únkquadt wutch wosketompa[o]g wunnaumonaóut.
1.13 Puttukquobpissegk kah mau8k kenaau sephausuanuog: 8n8k kenaau altare wawussumuwaógish: peyunk, wompannussin8k nashpe man8tiónak, kenaau wowussumoncheg num-Manitt8moh: newutche meetsue sephausuonk, kah wuttattamóe sephausuonk nekogkôunumun wutch wekit kum-Manitt8m.
1.14 Wunneetupanatamwéhtau8k mat meetsuonk, weekomók wunneetupanatamwe miyaéonk: miyan8k Eldersog, kah wame wadohkitcheg ohkeit en wekit Jehovah kum-Manitt8mw8, kah mau[u]nnitteók Jehovah.
1.15 Quáh, newutche kesukod, newutche ukkesukodtum Lord pas8cheyeu8, kah ogque peyaum8 paguanuonk wutch wame manuhkesit.
1.16 Sunnumm[a]tta meetsuonk tummussumm8un ut anaquabeóg, weekontam8onk kah muskouantam8onk wutch wekit num-Manitt8mun?
1.17 Wuskannem anit ut agwe puhquohkeit: meechumukkomukquash touishinneash: barnsash pokqshaash, newutche weatchim ohp8teau
1.18 Uttoh wuttin puppinashim ouwohkónt8ôn, herdse puppinashimwog nashwoshâog newutche quenauadtupp8og, nux shepse flocksog touishinwog.
1.19 Woi Jehovah, ken kummauunnitteaush: newutche n8teau machikkussum touohkomukque tanadtupp8ongash, kah n8n8uneau mahchikkussum wame ohteuhkone mehtugquash.
1.20 Ohteuhkone puppinashimwog wonk kummauunnitteunkquog: newutche sepue nippeash nunohtaash, kah n8teau chikkossum touohkomukque tanadtupp8ongash.
2.1 POOttantamok monopuhpeg ut Zion, mishont8anumók wame quagquashwek ut n8neetupanatamwe wadchumut: wame wadohkitcheg ohkeit nunnuksháhettich: newutche ukkesukodtum Lord peyom8, newutch poswohteau.
2.2 Pohkenumwe kesukod kah unkquohquodt, mahtokqse kesukod, kah kuhpogke pohkeni, neane mohtompan sepakém8uk, ut wadchuuhkontu: mishe missinninnu[ó]g kah menuhkesuog, ne matta anán8k, kah matta pish nahohtoe nnano en m8cheke pometuonganit.[.]
2.3 N8teau mahchikkussum8m8 ut anaquabhettit, kah uppusquan8out n8n8nae nashqutteau; ohke tatuppeyeu8 Edene tanohketeaonganit ut anaquabhettit, kah uppisquan8[ó]ut touishinne touohkomuk, nux matta pish teag pohquohhuk8.
2.4 Neanussehettit ogqueneunkquot horsesut: kah ogque quogqueog horsemenut.
2.5 Onatuh ne anont8ag chariotsash ut wunasquódtinnú8k nag quequeshaog, ogquont8wau n8taut chagohsik moskehtuash, onatuh menuhke missinninnuog sepenumóadtóhettit.
2.6 Ut anaquabhettit, missinninnúog pish m8cheke onkquommamwog: wame muskesukquash pish m8ésuog.
2.7 Nag pish ogque quogqueog menuhkesuenúut, nag pish togk8shaog hassunneutunk, onatuh ayeuhteaenuut, kah nag pish moncheog nishnoh pasuk ummayut, matta pish nanwushau8og.
2.8 Kah pasuk matta pish neepukauóou onkatuk, nag pish pomushaog nishnoh pasuk wutayeuonganit: kah penush[á]dtamóhettit togkodteg, matta pish n8chumwehtahwhôog.
2.9 Nag pish ahaôsukque ushisháog ut keitotanat: pish ussishaog hassunnutonganit, pish tohk8tauáog weetuómetuh, nag pish ogque petutteaog kenogkeneganit komm8towâenuut.
2.10 Ohke pish nunnukshau ut anaquabhettit, kesukquash pish nunnuksheau, nepâuz kah nanepauhshadt pish pohkenésu, kah anogqsog pish assónumwog 8wohsum8ongan8.
2.11 Kah Jehovah mishont8wau ut anaquabenit ukkenauwámumoh, newutche wuttuppukkussinoonk muttae missi: newutche noh missugken noh aseit wuttinn8waonk: newutche ukkesukodtum Jehovah missi, kah unkqueneunkquodt, howan woh ukkéhchetahhontamun.
2.12 Newutche yeuyeu wonk, wussin Lord, quinnuppek en nuhhogkat nashpe mamusse ketahhou, kah nashpe mat meetsuonk, kah nashpe mauonk, kah nashpe neutantam8onk.
2.13 Nehnegikkom8k ketahh8wóash, qut matta kuthogk8un8ash, kah qushkek en Jehovah kum-Manitt8m8óut: newutche noh kitteamonteanitteau kah monaneteau, chéke musquantam, kah mishe womoausu, kah aiuskoiantam machuk.
2.14 Howan wahteunk qushkeit kah aiuskoiantog, kah nukkodtuk wunánittuonk uppusquanit, meetsue sephausuonk, kah wuttattamoe sephausuonk en Jehovah kum-Manitt8mut?
2.15 P8tantam8k monopuhpeg ut Zion, wunneetupanatamwahtó8k mat meetseonk, wehkumok miyaeu mukkinneonk.
2.16 Moun8k missinninnuog, wunneetupanatamwahtô8k mukkinneonk: miyaehúk Eldersog: miyánok mukkiog, kah neg n8nontogig mohpanog: wessentamwaen sohhaj wutch wutchamberumut, kah weetauadteaen wutch closetsumut.
2.17 Sephausuenuog kah 8wowussumwaéneumoh Jehovah, mauéhettich ut nashaue Porchut, kah Altarut, kah n8wahettich, kushpéau kummissinninneumog, woi Jehovah, kah maguhkon kutohtóonk en kekontamunat, woh penuwohteaog wunnánawunónaóut: toh$wutch woh nag unn8wáhettit, uttiyeuh um-Manitt8m8uh?
2.18 Neit Jehovah pish m8summúau wutch wutohke, kah kutamungineauau ummissinninnúmoh.
2.19 Nux, Jehovah pish namp8ham, kah pish unnau ummissinninnúmoh; kusseh, kutassamunumw8 weatchiminneash, kah wine, kah pummee, kah pish k8wamepumw8: kah matta wonk kukkekóntuwahennómw8 ut kenugke penuwohteaut.
2.20 Qut kutamaunumáuonumw8 en n8adtit, nanummiyeue kenauwameonk: kah nussohh8kau en ohkeit, ne mat meechumun8, kah touushin; wuskesuk nogque wutchepwoiyeue ketahhannit, kah 8támiyeu nogquohteau ongkoue kehtahhannit: kah ummatchimunkqussuonk pish waapem8, kah wutjishimunkquott8m pish kuhkuhquem8, newutche ussu môgagish.
2.21 Wabesehkon, woi ohke, wekontash kah muskouantash; newutche Jehovah pish ussu magogish.
2.22 Wabesehteok kenaau ohteuhkone puppinashimwog: newutche touohkomukqut tanadtupp8ongash neekinash, newutche mehtug meechummú8, figsehtug, kah weenomwussippog mag8og ummishummeechummuonk.
2.23 Weekontamok neit, woi wunnaumonuh Zion, weekontam8ón8k Jehovah kum-Manitt8mut: newutche kittinnumunkou negonáe sokanon, má[n]unne, kah noh pish ken8keóhtunkou, negonáe sokanon, kah nahohtôe sokanon, ut negonne nepâuzsaut.
2.24 Kah ahhut tannuppogóhham8ongash pish numwohta wheatash: kah wisquash pish pomponeechuan wine kah pummee.
2.25 Kah kenompenumauunumw8 kodtum8ash nish chansompsog meechhetticheh, canker-worm, kah m8paog, kah palmer-worm, nummishe kenauwameonk ne ann8tam en kenugke kuhhogkaóut.
2.26 Kah pish kummishe meetsimw8, kah pish k8wamepumw8, kah pish wowussittumúmw8 8wesuonk Jehovah kum$Manitt8mw8, noh monchanatamwe unnéhikqueóg: kah nummissinninnúmog matta pish akod[c]huog.
2.27 Kah pish k8wahteomw8, nen nutap nashaue Israelut, kah nen Jehovah kum-Manitt8mw8, kah matta onkatog: kah nummissinninnúmog matta pish akodchuog.
2.28 Kah pish n$nih ompetak, nussokinnumau nunnashauanitt8m ut wame weyausut, kah kenaumonaôog kah kuttaunaoog pish quoshoe missohhamwog, kukkeichiyeum8oog pish unukquomwog unnukquomuongash, kah k8skenúm8oog pish naumwog monomansuongash.
2.29 Kah nussokanittau wonk nunnashanitt8moh ut wuttinnúmuneat, kah maidsut, yeush ut kesukodtash.
2.30 Kah nahtitteam monchanatam8ongash ut kesukqut, kah ut ohkeit, musqueheonk, n8teau, kah pukuttae neepattunkquongash.
2.31 Nepâuz pish quinnuppemo en pohkenaiyeuut, kah nanepaushadt ut musqueheonganit, asquam paómun8k ummishe kah unkqueneunkquodte ukkesukodtum Jehovah.
2.32 Kah pish n$nih, howan wehquetuk 8wesuonk Jehovah pish pohquohwhunau: newutche ut wadchuut Zion, kah ut Jerusalem pish pohquohwhunnittuongan8, ne án8wop Jehovah, kah ut séqunnutcheg neh pish Jehovah wéhkomoncheh.
3.1 NEwutche kusseh, yeush kes[ú]kodtash, kah na ut ahquompak wonk paudtauon ummissinóonk Judah, kah Jerusalem.
3.2 Nen wonk nummukkinnum wame wutohtimóneash, kah n8womhuunóog en wut8nouhkóiyeumut Jehoshaphat, kah na nuttit kekittéhtauóneau wutche nummissinninnúmog, kah Israelle nutohtoonk, neh seahwáhetticheh ut kenugke wutohtimóneat, kah chachaubenumwog nutohke.
3.3 Kah tan[u]ohtôadtuog ut nummissinninnúmut, adtôaog wuskenesoh wutche nanwun8dsquaôsuen, kah mag8og nunksquasoh wutche wine, onk woh nag wuttattamwog.
3.4 Nux, toh kittinhimw8, woi Tyre kah Zidon, kah wame P[á]lestine sussissippoi? kutonkquataiimw8? kah onkquotiéog, kenupshae kah teanuk nukquinnuppinnum kutonkquatunkan8 en kuppuhkuk8óut.
3.5 Newutche keneemunumumw8 nus-silverum, kah nukgoldum, kah kuppetukodtomw8 ut kut-templum8óut n8nadcháseumash.
3.6 Wonk wunnaumonuh Judah, kah wunnaumonuh Jerusalem neg kummagunnaóog en Greciansut, onk woh kutontashónaóut nôadtit en, wutch wutohtuóut.
3.7 Kusseh, nag n8waápinoog wutch wutayeuongan8out uttoh an mag8og, kah nukquinnuppinnum kutonkquatonkan8 en kuppuhkuk8óut.
3.8 Kah nukkodtauompas ken[á]umonaóog, kah kuttaun8óog en wunnutcheganit wunnaumonuh Judah, kah nag pish ummagunáuh en Sabeansut, en nôapitch[e]g missinninnuog, newutche Jehovah wussin.
3.9 Yeu wahteauwahuwagk ut kenugke Gentilsut: quagquashwunnumók mattompóg, t8hkin[o]k manuhkesitcheg, wame ayeuwutteacheg pas8tshahettich, kuhkuhquehettich.
3.10 Togkodteganehteók kup-Plowsharsum8ash, kah qunuhtugquehteagk kumm8sittuhqunnahteae auwohteaonganooash noh n8chumwesit n8waj, nummenuhkes.
3.11 Miyaek, kah peyunk wame kenaau penuwohteaog, kah waéene mukkinnek: kummenuhkesúmog na peyáh, woi Jehovah.
3.12 Pen8wohteaog t8kehettich, kah peyahettich wut8nouhkoiyeumut Jehoshaphat, newutche na nuttit nummattappue wussumon wame penuwohteaog waéenu.
3.13 Wunohto8k, sickle, newutche unnunnauont, peyunk, wómussek, newutche presse numwohtau, wishquash pompo[n]étuposheau, newutche matcheseonk missi.
3.14 Monacheg, monacheg ut 8n[ó]uhkôe ahhut tannuppoghomuk: newutche ukkesukodtum Jehovah paswohteau ut 8nóuhkoiyeue ahhut tannuppoghomuk.
3.15 Nepâuz kah nanepaushadt pish pohkenumwog kah anogqsog pish assoôsumwog.
3.16 Jehovah wonk pish nehnehteau wutch Zion, kah mishont8wau wutch Jerus[á]lem, kah kesukquash kah ohke pish nunnukshaash, qut Jehovah pish wutannoósuongan8 ummissinninnúmoh, kah ummenuhkesuonk wunnaumonuh Israel.
3.17 Neit pish k8wahteomw8 nen Lord kum-Manitt8mw8, ayon Zion, n8neetupantamwe wadchumut: neit Jerusalem pish wunneetupanatamweyeu8, kah pen8wohteaog matta pish wonk uppannupwusháuneau.
3.18 Kah pish n$nih, ne kesukok, wadchuash pish padtippashin wusku wine, kah wadchuash pish sogkodtunk tomogkonash, kah wame Judae sepuash, pish kussitch8an nippe, kah tohkekom pish sohham8m8 wutch wekit Jehovah, kah kuttáttippadto 8nouhkoiyeue Shittim.
3.19 Egypt pish touushin, kah Edom pish touishinne touohkomukqueyeu8: wutche wutchekeusseonk ayeuhkonittue Judae wunnaumonuh, newutche nag seahhamwog mat woskehuwae musqueheonk ut wutohtuout.
3.20 Qut Judah pish michemayeu, kah Jerusalem wutch pometeonk onk yean pometuonganit.
3.21 Newutche nutjishkham 8sqheongan8, ne asquam pahketeo8, newutche Lord ayeu ut Zion.
