1.1 UKkutt8wongash Amos, noh kánukúshont Tekoae hersmenoh, nish nagish papaume Israel, ut ukkesukkodtumut Uzziah, Judae ketass8t, kah ut ukkesukkodtumut Jeroboam wunnaumonuh Joash Israelle ketass8t, neese kodtumwae asquam ohke quéquaninn8g.
1.2 Kah n8wau, Jehovah pish nehnehteau wutch Zion, kah mishont8wae wutch Jerusalem, kah wutayeuongan8 nanaushepsaénuog pish mau8m8ash: kah kodtuhkôgk Carmel pish ahp8hteau
1.3 Yeu wussin Jehovah: wutche wunnishwe pannesuongan8 Damaskus, kah wutche yauunash, matta nukqushkenum8 sasamatahwhaonk, newutche nag pogkohhamwog Gilead, nashpe m8óshogque pogahham8ongash.
1.4 Qut nutann8tam n8teau en wekit Hazael, ne pish mahchukissik ummishekomukquash Benhadad.
1.5 Nuppohquenum wonk up-Barsum Damaskus, kah nuttummetah wadohkitcheg ut Avenne mukoshquttaut: kah noh kogkounuk tahs8tamoe anwohhou wutch wekit Eden, kah Syriae missinninnuog pish missinooog en Kir, wussin Jehovah.
1.6 Yeu wussin Jehovah wutche wunnishwe matcheseongash Gaze, kah wutche yauunash, matta nukquinnuppinnumoh sasamatahwhuttuonk: newutche nag monchanaog mamusse missin8onk, ummagunnaout Edom.
1.7 Qut nutann8tam n8teau en Gazae hassunnutonganit, ne pish mahchikkussum8m8uk ummishekommukquash.
1.8 Kah nuttummetah wadohkitcheg wutch Ashdod, kah noh kónunuk ass8tamoe anwohhou, wutch Ashkelon, kah nukquinnuppinnum nunnutcheg ayeuuhkonittue Ekron, kah asqushoncheg Philistiansog pish paguanuog, wussin Lord Jehovah.
1.9 Yeu wussin Jehovah: wutche wunnishwe matcheseongash Tyrus, kah wutche yauunash, matta nutamaunum8 neh sasamatahwhuttuonk, newutche nag mag8og mamusse missinóoonk en Edom, kah matta mehquontam8og 8weemattue wunn8waonk.
1.10 Qut nutann8tam n8teau ut Tyrusse hassunneutunkanit, ne pish mahchikkussum8m8uk ummishekomukquash.
1.11 Yeu wussin Jehovah wutche wunnishwe matcheseongash Edom, kah wutche yauunash, matta nukquinnuppinnumoh neh sasamatahwhuttuonk, newutche n8suhtahwau weemattoh nashpe togkodteg, kah pogketam wame kuttummunginneaadtuonk, kah ummusquantam8onk nagwutteae nehnegikkausum8, kah michemadchanum ummusquanittam8onk.
1.12 Qut nutann8tam n8teau ut Teman, ne pish mahchikkussum8m8uk, ummishekomukquash Bozrah.
1.13 Yeu wussin Jehovah wutche wunnishwe panneseongash wunnaumonuh Ammon, kah wutche yauunash, matta nukqushkinum ne sasamatahwhuttuonk: newutche nag pasqutchaswaog Giliade wompequae mittamwussissoh, onk woh nag mishe kishkehteóog wussissippoiyeum8.
1.14 Qut nunnashqussum n8teau ut Rabbahe hassunnutuonganit, kah pish mahchikkussum8m8 ummishekomukquash, nashpe mishont8waonk ut ayeuwuttue kesukodtut, nashpe mishehtash ut pemsqua[h]e kesukodtut.
1.15 Kah ukketass8tamom8uh pish missinau8oh, nagum kah wussontimomoh moeu wussin Jehovah.
2.1 YEu wussin Jehovah, wutche wunnishwe panneseongash Moab, kah wutche ayuunash, matta nukquinnuppinnum8 ne sasamatawhuttuonk newutche chikkossum wuskonash Edome ketass8t en limu8ut.
2.2 Qut nutann8tam n8tau en Moab, kah pish mahchikkussum8m8 ummishekomukquash Kirioth: kah Moab pish nup, nashpe wogkoueonk, nashpe mishont8waonk, kah nashpe mishont8wae monopuhpeg.
2.3 Kah nuttummetah wussittumwaenin, wutch nashaue, kah pish nunnush wame wussontimomoh weeche nagum wussin Jehovah.
2.4 Yeu wussin Lord, wutche wunnishwe pannesuongash Judah, kah wutche yauunash matta nukquinnuppinum8 sasamatahwhaongan8, newutche jishanumaog wuttinnaumatuonk Jehovah; kah matta nanauwehteau8 wutann8team8ongash, kah uppann8waongash uppanneseaheouh, nish 8sh8oh asukkomuneup.
2.5 Qut nutann8tam n8teau en Judahut, kah pish mahchikkussum Jerusaleme mishikkomukquash.
2.6 Yeu wussin Jehovah, wutche wunnishwe panneseongash Israel, kah wutche yauunash, matta nukqunnuppinum8 ne sasamatawhongan8: newutche nag mag8og sampweussenutche wutche silver, kah matchekuoh, wutche mokissinash.
2.7 Neg ahchuwontogig ohkee puppissi ut uppuhkukqut matchek8, kah pahchaontog ummayeu manunnissitcheg, kah wosketomp, kah 8shoh pish weepamau ne nan nunksquau nishketeauunat, n8neetupanatamwe wesuonk.
2.8 Kah nag appissinwog, en kinnohtôadtue hogk8unash, nish$noh ut Altar, kah wuttattamwog 8winum noh pakodchimut, ut weekit[)] um-Manitt8moh.
2.9 Qut onch nuppagwanop Amorit ut anaquabhettit, noh ogque sohkunkqussit Cedarsut, & ogque menuhksu n8timissit: qut nunnehtop ummeechummuonk wutch waabu, kah 8wadchabukumash wutch agwu.
2.10 Kah wonk kukkuhkuhk8ununumw8, wutche Egypt ohkeit, kah kussagkompanunumwop yauunchage kodtum8ut papashpe touohkomuk, ohtauunat Amoritse ohke.
2.11 Kah nutomohkinomp kenaumonáog quoshodtumwaenúuneat, kah k8skenúm8og Nazaritsumuneat, sunnummatta yeu nano woi kenaau wunnaumonuh Israel, wussin Jehovah?
2.12 Qut k8tattamheomw8 Nazaritsog wine, kah kutann8nomw8 quoshodtumwaenuog, quoshódtitteógk.
2.13 Kusseh, nussinnukkutcháhwhut ut kutagwiyeumut, onatuh Cart sunukkutcháhhamuk, kesuánakausik sheavesash.
2.14 Newutche wusseem8onk pish nukkomwehtauau neh kakenupshonitcheh, kah noh manuhkesit matta pish menehketeauou ummenuhkesuonk: kah noh manuhkesit matta pish pohquohwhunau wuhhogkuh.
2.15 Kah noh m[a]tta pish neepo8 noh kônun[n]ont ahtompeh, kah noh kakenupshont matta pish pohquohwhunau wuhhogkuh, kah noh na8mukqut horsesoh matta pish pohquohwhunóou wuhhogkuh.
2.16 Kah noh wadt8anatog ut kenugke missugkenútu, pish ponchepuhh8au ne kesukok, wussin Jehovah.
3.1 NOOtam8k yeu kutt8onk ne Jehovah ayeuhkonittue unnukqueóg, woi kena[á]u wunnaumonuh Israel, ayeuhkonittue mamusse teateashiyeuonk ne kohkukk8wuttau wutch Egypte ohkeit, nussim,
3.2 Kenaau webe k8wáhennumw8 ut kenugwe wame teateashiyeuongash ut ohkeit: newaj sasamatahwhunog wutch wame kuppanneseongan8oash.
3.3 Sun woh neesuog weechaittuog, kuttumma mahche wunn8wáhettit?
3.4 Sun woh qunnonou nehnehteau ut touohkomukqut matta teag tohqunnumóg? sun woh wuske qunnonou mishont8wau wutch 8wonogqut, mat teag tohqunumóg?
3.5 Sun woh psukses petshau appehhannit, matta ponamauont ahpehanoh? sun woh howan amaunau appehanoh asquam pápetahwhonkup?
3.6 Sun woh monopuhpeg p8tantamun ut keitotanat, kah missinninnuog matta wabeseog? sun woh machuk ohteau otanat, kah Jehovah ne matta toh anteó8k?
3.7 Wunnamuhkut Lord Jehovah matta toh ussu, qut wahteauwahuau ukkémeiyeum en wuttinninnumut quoshodtumwaenuog.
3.8 Qunnonou nehnehteau, howan matta woh wabesegk? Lord Jehovah wussin, howan woh mo quoshodtum8g?
3.9 Wahteauwahuwagk ut Ashdode mishekomukquehtu, kah mishekomukquehtu ut ohkeit Egypt, kah n8wagk, miyaek ut Samariae wadchuuhkontu; kah naum8k mishe wogkoueongash ut nashaue, kah sonukkutchahwhutcheg ut na nashaueu.
3.10 Newutche nag matta wahteau8og sampweussenat, wussin Jehovah: neg m8chekohtunkeg chekeéyeuuk, kah mukk8kinnuwaonk ut ummishekomukquehtu.
3.11 Newutche yeu wussin Lord Jehovah, matt8au pish quinnupappu ohkeit: kah noh pish n8tuwuttau kummenuhkesuonk wutch kuhhogkat, kah kummishekomukquash pish matchehteauunash.
3.12 Yeu wussin Jehovah, onatuh nanaushepsaen pohquohwhutunk wutch wutt8nut qunnonou neesinash muhkontash, asuh kodchuhkittauog, ne pish in wunnaumonuh Israel sohwhunon, neg wadohkitcheg Samaria, adt appinneat nashik, kah ut Damaskus, ut unnussitassun8e appinneat.
3.13 N8tam8k, kah wauwak ut wekit Jakob, wussin Lord Jehovah, um$Manitt8moh ayeuhteauog.
3.14 Ne kesukok wutch sasamatahhog Israel uppanneseongash, wonk nunnàdtauwohto Bethele Altarsash, kah Altare askonog pish tummehtahwhoog kah penushaog en ohkeit.
3.15 Kah nuttogkodtam uppoponekomuk kah neepunekomuk, kah Ivorye weetuomash pish mohchum8ash, kah mogke weetuomash pish wohkukquoshineash, wussin Jehovah.
4.1 NOOtam8k yeu kutt8onk kenaau Bashane cowashinog, neg apitcheg Samariae wadchuuhkontu, neg magk8kinoncheg matchekuoh, neg sanukkutchahwhoncheg quenauhikqunitcheh, neg anoncheg wussontimom8uh, pautaush kah wuttattamuttuh.
4.2 Lord Jehovah chadchekeyeuau nashpe wunneetupanatamwéeiyeum, kusseh, kesukodtash pish kenuhkuhkunkumw8, noh pish kutamaunuk8 nashpe ukquonash, kah kutontseongan8 nashpe ukquonash.
4.3 Kah pish kussohham8mw8 ut touwutchashánutunganit, nishnoh pasuk ne ohtag anaquabit, kah pish kuttinuhkonaoog ut mishekomukqut, wussin Jehovah.
4.4 Peyunk Pethel kah panneussek, ut Gilgal mishehteo8k panneseongash, kah paudto8k kussephausuonganoásh nishnoh mohtompa[n]: kah kuppiogque chippiyeum8ash mahche nishwe kodtum8g.
4.5 Kah mag8k tabuttantamoe sephausuonk nashpe seog, kah wahteauwahuwagk, kah n8tamwahuwak, nanouwe mag8ongash, yeu kuttapeneamuneau woi kenaau wunnaumonuh Israel wussin Lord Jehovah.
4.6 Kah wonk kittinnumauunumwop pahkompitteash ut wame kukkeitotanahtu, kah quenahikqunat petukquneg ut wame kutayeuonganehtu, qut onch matta kukquinnuppum8 en nuhhogkat wussin Jehovah.
4.7 Kah wonk kukkogkóununamauunumw8 sokanon, ash nashwe nepauzsaeu kepenum8muk: kah nussokanonukontam pasuk keitotan, kah matta nussokanonukontam onkatuk keitotan, nequt kodchuhki sokanónamúm8, & ne matta sokanónam8mun8 uhp8teau.
4.8 Newaj neenash asuh nishwinash keitotanash nanwiyeuog en pasuk otanat wutattamunat nippe, qut nag matta wamepussumóog: qut matta kukquinnuppéhtiyeum8 n8wau Jehovah.
4.9 Kutt[o]gkomunumw8 pisseogquodtin, kah mildew; kuttanohketeaongan8oash, kah k8wenominneohtekon88ash, kah kuf-figsuhtugk8mash, kah kut-olvsuhtugk8mash meechumúuk, palmer-worm mahchipwunneaoash, qut onch matta kukquinnuppúmw8 en nuhhogkat, wussin Jehovah.
4.10 Nutann8n enninneaonk en kuhhogkaóut, ne aseomp ut Egypt: k8skenúm8óog nunnushóog nashpe togkodteg, kah nutamaunomp kuthorsesum8oóg kah nutánussehteóh kuttuppukkussinnoe matchemungquok peyom8 ut kutchan8óut, qut onch mo kukqushk8m8 en nuhhogkat, wussin Jehovah.
4.11 Nawhutche kenaau kukkepuhkôunumw8, neane God kepuhteap Sodom kah Gomorrah, kah kenaau kuttatuppeyeu8mwop n8tae pohqut, wadtinnumuk n8taut, qut onch matta kukqushk8mw8 en nuhhogkat, wussin Jehovah.
4.12 Newaj yeu unnehen, woi Israel: kah newutche yeu kuttinhennon, quagwóshwish kenogskauónat kum-Manitt8m, woi Israel.
4.13 Newutche kusseh, noh kuhkénauwehteó8p wadchuash, kah kesteauop nashaonk, kah wahteauwáhuau wosketompuh uttoh anantog, noh ayik mohtompan pohkenáiyeuut, kah tahtaskuhkom qunuhqui ayeuongash ohkeit, Jehovah ayeuhteaue Manit ne 8wesuonk.
5.1 NOOtam8k yeu kutt8onk ne ayeuhkonittue tahshinnumauunóg, mauém8onk, woi wek Israel.
5.2 Israelle penomp penushau, matta pish wonk omohku: noh nukkonau ut wutohkeit matta howan woh wutomohkinuh.
5.3 Newutche yeu wussin Lord Jehovah, keitotan muttannonganée sohhog, sequnau nequt pasuk88oh, kah ne pasuk8e sohhogkup séqunon piukqussuog ut wekit Israel.
5.4 Newutche yeu Jehovah wittittamun wek Israel, nátinneáwhegk, kah pish kuppomantamumw8.
5.5 Qut natinnewhôhteogk Bethel, kah petutteahteók Gilgal, kah paumusháhteogk Beersheba: newutche Gilgal pish wunnamuhkut missinnóou, kah Bethel pish matteagwuninno.
5.6 Natinneahuk Jehovah, kah pish kuppomantamumw8, ishkont ogque sohham n8taut ut wekit Joseph, kah mahchékussausúm8, kah matta howan wutontham8un ut Bethel.
5.7 Kenaau quanuppinnumog wussittumoonk en wormw8dut, kah ahqueteauógish sampweusseonk ut ohkeit.
5.8 Natinneh8k noh kezheont asishquttauoh, kah Orion, kah quanuppinuk nupp8e onkauohteau en mohtompanit, kah pohkenateunk kesuk nashpe nukon, noh wehquetuk kehtahhanne nippeash kah sokenuk ut woskeche ohkeit, Jehovah ne 8wesuonk.
5.9 Noh manuhkeheont machheómukeh, ayeuhkonittue manuhkesit: newaj noh mahchaiit pish ayeuuhkontam wonkonous.
5.10 Nag sekeneauáog áuskómuwánitcheh ut squontamut: kah unkquanumaog noh sampwe án8wanitcheh.
5.11 Newutche, newaj kuttahshkuhkom8ongan8 ohtag matchekuut, kah kutamaunumauau wheate weanunash, k8weekitteamw8 qussukquanehkomukquash, qut na matta pish kutayéineau, kutohketeamwop wunnegene weenominneohtekonash, qut matta pish k8ch|wuttattam8uneau wine.
5.12 Newutche n8wahteoh monáe kuppanneseongash, kah kummishe matcheseongan8oash: nag unkquanumeheáog sampweussénitcheh, attumunumwog kemonkquatunk, kah quinnuppináog matchekuoh wutch wussampwyeum8out, ut squontamut
5.13 Newaj waantog pish chequnappu na ahquompag: newutche na matche ahquompi.
5.14 Natinneham8k wanegik qut matta machuk, onk woh kuppomantamumw8: kah neit Jehovah ayeuhteaue Manit, pish k8weetomukou ne[á]n8waóg.
5.15 Sekeneam8k machuk, kah womantam8k wanegik, kah menehketeo8k wussittumoonk ut squontamut, pagodcheh woh Jehovah ayeuhteaue Manit, kitteamonteanumauoh wussékqshontamoh Joseph.
5.16 Newaj Jehovah ayeuhteaue Manit, noh Lord, yeu n8wadt, mauém8onk pish ut wame maikontu, kah pish n8waog ut wame maikontu, quah, 8wee, kah nag pish wehkomaog ohketeaenúh mauunat, kah neg nahtôahpósitcheg mauemuneat.
5.17 Kah ut wame wenominneohtekonit pish mauém8onkanu8: newutche kuppaumuhkaush wussin Jehovah.
5.18 Missi kutonkapunnaongan8 kodtantamógish ukkesukkodtum Jehovah, toh$waj ne? ukkesukodtum Jehovah ne pohkeni, kah matta wequái.
5.19 Onatuh wosketomp waseemwuhtea[u]onk qunnónouoh, kah mosq wunnamheuh; asuh petutteadt wetuomut, kah quenohtunk wunnutch hassunnutonganit, kah ask8k umm8whoh.
5.20 Sunnummatta ukkesukodtum Jehovah pohkenáno, kah matta wequaáno, mishe pohkeni, kah matta wohsittán8.
5.21 Nussekeneam, nitjishontam kumishadtup8e kesukodt8mash, kah matta nukqutchumontam8 ut kummiyae mukkinneongan8out.
5.22 Tohkônogque kuttinnumiinneau chikohtae mag8ongash, kah kummeetsue sephausuongan8oash, matta nish nuttápeneam8unash: kah matta toh nuttin tupantam8 h8nogk8e wunohteae mag8ongash.
5.23 Amaunumáh kukket8homae mishont8waongash: newutche matta nunn8tam8 wunont8wae violsash.
5.24 Qut wussittumoonk ogque womhetchuaj nippeit, kah sampweusseonk ogqueyeuitch kusséhta[n]nupit.
5.25 Sun kuttinnummiimwóus sephausuongash, kah mag8ongash ut touohkomukqut yauunchage kodtumwae, woi Israelle wek?
5.26 Qut kutahshinumumw8 wut$tabernaklum kum-Molechumw8, kah kut-Chiunumw8, kittinnukontunkanoóog, wutannogqussumoh kum-manitt8mw8, ne kezteo[ô]g.
5.27 Newaj missinnaheneog, en ongkoue Damaskus, wussin Jehovah, noh ás8wesit um-Manitt8moh ayeuhteáog.
6.1 MIssi wutonkapunnaongkan8 neg sasegen[e]ogeg ut Zion, kah pabuhtantogig Samariae wadchu, ne as8wesik ukkehchem8 wutohtimoinneunk, ut$toh wam8gkup wek Israel.
6.2 Paumukaum8k Calneh, kah naum8k, kah na wutch onkq Hamath mohsag, neit womussek Philistianse Gath, sun naish aneukomóm8ash yeush ass8tam8ongash, asuh wussissippoiyeue ánue missi onk kussissippoiyeum8?
6.3 Kenaau nôadtit ponamóg mahche kesukod kah pas8che paudtoóg chekee appuonk.
6.4 Sepsinógish Ivorie appinneat, kah sesepanéhettit ut wutappinneaóut, kah m8whahettit lambsoh wutch flockut, kah kalfṣog wutch nashaue cowashinnekomukqut.
6.5 Kodt8homáhettit nashpe wunnont8wae viol, kah natwontam[ó]hettit wunnont8wae auwohteaongash onatuh David
6.6 Neg wadtattogig wine ut wuttattamwaitchuut, kah sussequéog nashpe wanegik pummee, qut nag matta neuanatam8og wuttamehpunnaongash Joseph.
6.7 Newaj eyeu missináhettit weeche nah negonshanutcheh; kah ummishadtupp8ongan8 neg sesepauécheg pish ontahtauun.
6.8 Lord Jehovah chadchekéyeuau nashpe wuhhogkat, wussin Jehovah ayeuhteaue Manit, nutjishontam 8neetuonk Jakob, kah nussekeneam ummishekomukquash: newaj mag8 keitotan kah wame ne na ohtag.
6.9 Kah pish n$nih, na appéhettit piogqussuog wosketompaog pasuk wetu, nag pish nupwog.
6.10 Kah wosketomp 8shissoh pish wunnemunukquoh, kah noh chagoswont, sohh8wuttauunat wuskonash wutch wetuómut, kah pish unnau neh apinitche sussipponkomuk, sun howan k8wetomuk? kah noh pish n8wau, matta: neit pish kussimw8, chequnapsh: newutche matta woh nummisham8mun 8wesuonk Jehovah.
6.11 Newutche kusseh, Jehovah ann8teamw8, kah noh pish togkodtam mishe weetu nashpe touwutchatham8onk, kah weetuomem nashpe papokquogish.
6.12 Sun woh horsesog usisháog qussukquanúhtu? sun woh howan naut anaskham? newutche kukquinupinumumw8 wussittumoonk en weesweet, kah ummeechummuonk sampweusseonk en hemlockut.
6.13 Kenaau wekontamógish tahn8cheyeu8uk, kah n8waog, sunnummatta nunneemunumómun askonog nashpe nehenwonche nummenuhketeuonganun?
6.14 Qut kusseh, kutayeuhkonittue waapenumauunumw8 wutohtimóin, woi wek Israel, wussin Jehovah ayeuhteaue Manit: kah nag pish kutonkapunánuk8oog wáhwutch petutteamuk Hamath, wehque tonohkomukque sepuut.
7.1 YEu Lord Jehovah nahtinukqun, kah kusseh, noh kuhkènauèheop chansompsoh, waj kutche sonkuk nahohtôeu sonkashkod, kah kusseh, ne nahohtôeu sonkashkodtu8k mahche tisasquodt ketass8t.
7.2 Kah nniyeup, mahchipp8hettit ohkee moskehtuash, neit nussip, woi Lord Jehovah, ahquontash k8wehquetumoush, howane woh nashpe omohkit Jakob, newutche noh peississu.
7.3 Jehovah yeu wutaiuskoiantamun, matta pish ne nano, wussin Jehovah.
7.4 Yeu Lord Jehovah nuttinne nahtinukqun, kah kusseh, Lord Jehovah, wehquetumwehkontamunat nashpe n8tau, kah mahchikkussum mishe monoi, kah kodchuhki meech.
7.5 Neit nussip, woi Lord Jehovah, netease ussish, k8wehquetumoush, howane nashpe woh Jacob waapit? newutche noh peississu.
7.6 Jehovah yeu wutaiuskoiantamun, yeu wonk mattapish nnano wussin Lord Jehovah.
7.7 Yeu nuttinne nahtinukqun kah kusseh, Lord quenikkompau hassunnutunkanit, ayim nashpe quttuhwheganohtog quttuhwheganohtog ut wunnutcheganit,
7.8 Kah Jehovah nuttinuk, Amos teagwas kenaum? kah nussip, quttuhwheganohtog, neit Lord n8wau, kusseh, n8nohto quttuhwheganohtog ut wunnashaum8out Israelle nummissinninnumog, matta wonk nag nuppaumukauoog
7.9 Kah ukqunnuhqui ayeuongash Isaak pish touishinneash, kah Israelle Sanctuariash, pish touishineash, kah nutayeuhkonittue omohkeontam wek Jeroboam nashpe togkodteg.
7.10 Neit Amazia Bethelle sephausuaen ann8team8 en Jeroboamut, Israelle, ketass8t n8wau, Amos, ayeukonittue k8nass8muk, ut nashaue wekit Israel, ohke matta tapenum8 kehchithontamun wame ukkutt8wongash.
7.11 Newutche yeu wussin Amoz, Jeroboam pish nup ut togkodteganit, kah pish Israel wunnamuhkut missinnoe monchanau, wutch nehenwonche wutohkeout.
7.12 Wonk Amaziah unnau Amosoh, woi ken naumoenin, monchish, ushpuhh8ash Judae ohkeit, kah naut meech petukqunneg, kah na ut quoshodtush.
7.13 Qut wonk quoshodtuhkon ut Bethel: newutche ne ne ketass8t wussanctuarium, kah ketass8t wutayeuonk.
7.14 Neit Amoz namp8ham, kah unnau Amaziahoh, nen nummatta nukquoshodtumwaenueh, kah matta wunnaumonuh, quoshodtumwaen, qut nen nuthersumanuop, kah nummauunneomp Sycamore meechummuongash.
7.15 Kah Jehovah nunneemunukup asuhkauog flock, kah Jéhovah nuttugkup, quoshoe missohhamau nummissinninnumog Israel.
7.16 Newutche yeuyeu ken n8tash wuttinn8waonk Jehovah, kussim, ayeuhkonittue quoshoe missohhamauuhkon Israel, kah padtippashitteau8hkon kukkutt8onk ayeuhkonittue wek Isaak.
7.17 Newaj n8wadt Jehovah, kummittamwus pish nanwun8dsqaausuenu8 ut keitotanat, kah kenaumonunk, kah kutaunog pish penushaog nashpe togkodteg, kah kutohke pish chadchabenumun nashpe pemuneat, kah pish kenup ut nishkeneunkquodte ohkeit, kah Israel pish wunnummuhkut missinoou wutch wutohkeit.
8.1 YEu unne Lord Jehovah n8wahteauwahikqun kah kusseh man8tadt ohtaash neepunne meechummuongash.
8.2 Kah n8wau, Amos teagwas kenaum, kah nussip, neepunne meechummuongash ut man8tut, Jehovah nuttinuk, wohkukquoshik nuhkuhkauau Israelle nummissinninnumoh, matta pish wonk nag nukkishkukauoog.
8.3 Kah Templee ket8homaongash nish pish 8n8ongash ne kesukok, wussin Lord Jehovah: na pish umm8noneau nuppoe muhhogkunk nish$noh$ut, nah wussohwhohkomauh chequnnu.
8.4 Yeu n8tàm8k kenaau maseashqueogish quenauhikquit: mahchumweheonat machekuog ut ohkeit.
8.5 An8wahettit, toh pish utt8che kutchissun wuske nepauz, onk woh nummagumun weatchiminneash? kah Saboth, onk woh nussohwuttomun wheatash, peehteauhettit Ephah, kah mashteauhettit shekle kah as8kekodteam8e pann8wom8 ut quttuhhegash?
8.6 Onk woh nutadtoamun matchekuog wutche silver: kah quenauhikqut wutch mokkussinash: nux kah mag8og machukish wheatash.
8.7 Jehovah chadchekeyeuau nashpe 8netuonk Jakob, wunnamuhkut matt[â] n8wannanatam8 pasuk wutanakausuongash.
8.8 Sunnummatta pish ohkee nunnukshano wutche yeush, kah nish$noh pasuk mau na wadohkit? kah pish mamusse waabu onatuh tomogkon: kah pish sohwhohkon, kah quttuhshau, neane kishke Egypte sepuut.
8.9 Kah pish nnih ne kesukok wussin Lord Jehovah n8wayah nepauz puhshaquadt, kah nuppohkenahto ohke, pohkohquodtae.
8.10 Kah nukquinnuppinum kummishadtupp8ongan8oash en mauunat, kah wame kutt8homaongan8oash en mauemuneat, kah nunnuhkenumau man8tionak en wame musseganog, kah m8sontuppaonk en nish$noh muhpuhkuk, kah nutogque maumuttamwahtauun wutch wunnequttegheonuh, kah na adt wohkukquoshik onatuh weesogke kesukodtut.
8.11 Kusseh, kesukodtash peyom8, n8wau Lord Jehovah, woh nutann8n mahshagquodt ut ohkeit, matta petukquñe mahshagquodt, asuh nippee kuhkutt8n8onk; qut n8tamunat wuttinn8waongash Jehovah.
8.12 Kah nag pish nanwiyeuog wutch kehtahhannit onk yaan ketahhannit, kah wutch nanummiyeu en wutchepwoiyeu: nag pish ahahsukque usishaog, natinnehamunat wuttinn8waonk Jehovah, kah matta pish wunnampteau8uneau.
8.13 Ne kesukok wunneetue penompaog, kah wuskenuog pish chadcheweog wutch kohkutt8n8onk.
8.14 Nag chadchekeyeuwacheg nashpe ummatcheseonk Samaria, kah n8waog, kum-Manitt8m, woi Dan, pomantam, kah wuttinniyeuonk Beersheba pomantam, nag pish penushaog kah matta pish wonk omohkeog.
9.1 NUnnauomp Lord quesukompau Altarut, kah n8wau, togkodtash pametohtag ut squontamút onk woh postash nunnukshaash, kah nag tummetah ut uppuhkuk8óut, nag wame kah pish nunnush maumachishyeuutcheg ut togkodteganit, noh waseemwut matta pish pohquohham8, kah noh nah pohquohhog matta pish micheme pohquohham8.
9.2 Tohkônogque wuttinônukóneau chepiohkomukqut na pish nunnutcheg 8tinon: tohkônogque nóntauáhettit kesukqut na pish n8ch n8kinóneau.
9.3 Tohkônogque wutadtahshóneau wuhhogkàuh ut woskeche Carmel, pish nunnatinneohteam, kah na pish n8tinóneau; kah tohkonôgque adtahshit wutch anaquabeh ut wutchómqut kehtahhannit, na pish n8ch ann8non ask8k, kah nah pish wussogk[è]pw8h.
9.4 Kah tohkônogque missinnàinneau ut anaquabhettit matwaog, na n8ch pish ann8tamun togkodteg, kah na pish wunnushóuh, kah nupponamauóog nuskesukquash wutch machuk, kah matta wutch wanegik.
9.5 Kah Lord Jehovah ayeuhteaunit, noh másunuk ohke, kah pish sabohteau, kah wame neg na wadohkitcheg pish móog, kah pish mamusse ogque waabu tomogkanit kah pish qutuhshau, onatuh kishke Egypte sepuut.
9.6 Noh kezteunk hahtôeu sohkunkque kesukquash, kah quenohtauun wutchippan8moh ut ohkeit, noh wehquetuk kehtahhanne nippe, kah sókenumun ut wosketohkeit: Jehovah ne 8wesuonk.
9.7 Sunnummatta kuttatuppeyeum8 ut nuhhogkat Ethiopiansut, woi wunnaumonuh Israel, wussin Jehovah? sunnummatta nussohh8wunop Israel wutch o[k]keit Egypte, kah Philistiansog wutch Caphtor, kah Syriansog wutch Kir?
9.8 Kusseh, wuskesukquash Lord Jehovah ohtaash ut matcheseae ass8tam8onganit kah nuppagwodtauun wutch wosketohkeit, qut matta papaquanne nuppagwadto8h wek J[á]kob, wussin Jehovah.
9.9 Newutche kusseh, nutann8team, kah nunnanáhkinum wek Israel ut kenugke wame wutohtimóneash, onatuh weatchimineash nanóhkinumuk ut nanohkinéganit: qut matta pish peasik puhkukquash pohkishininn8 ohkeit.
9.10 Wame matchesease nummissinninnúmog pish nupwog ut togkodteganit, neg án8wacheg, machuk matta pish kummatánuk8mun, asuh koshkomme tohqunuk8unan.
9.11 Ne kesukok n8waapinum wuttabernaklum David ne panshunk, kah nussukikkunum nish tauwutchashunkish, kah n8waápinum sohquagish, kah nutogque weekikon nôadt.
9.12 Onk woh nag ohtoog Edome asqushonitcheh, kah wame penuwohteaog neg masawhutcheg wutche n8wesuonk, wussin Jehovah noh yeu asit.
9.13 Kusseh, kesukodtash peyom8 wussin Jehovah, anaskhamwen pish mattannau kepenumwaenùh, kah tahtaskehkog weenomineash, noh ahketeadt wuskannemunneash, kah wadchuash pish padtippashinash weekóne wine, kah wame wadchuash pish sabahtaash.
9.14 Kah wonk nukqushchuwutto ummissinóonk nummissinninn[u]mog Israel: kah nag pish ayimwog sokqshae otanash, kah wutayinneaoash, kah pish ohketeaog weenominneohtekonash, kah wuttattamwog ne wine: nag pish wonk ayimwog tanohketeaongash, kah meechwog meechummuonk.
9.15 Kah nag nutohteuhkonunk wutohtuóut, kah nag matta pish wonk pohqunóog wutch ohkeit ne anumauogkup, wussin Jehovah kum-M[a]nitt8m.
