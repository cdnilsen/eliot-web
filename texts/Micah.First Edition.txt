1.1 [W]Uttinnowaonk Lord ne pauhonukqut Micah wut-Morashit, ut ukkesukodtumut Jotham, Ahaz, kah Hezekiah Judae ketass8tamwog, ne nágkup papaume Samariah kah Jerusalem.
1.2 N8tam8k kenaau wame missinninnúog, kuhkeitash woi ohke kah wame ne na ohtag, kah Lord Jehovah ayeuhkonittue wauwaónuk8k, Jehovah wutch wunneetupanatamwe templumut.
1.3 Newutche kusseh, Jehovah sohham wutch wutáyeuonganit, kah pish wómsu, kah pish tahtashkuhkom qunuhqui ayeuongash ut ohkeit.
1.4 Kah wadchuash pish sabohteau ut wutagwiyeumut kah 8nôuhkôiyeuash pish pahpassém8ash: onatuh wax ut anaquohtag n8teau, kah onatuh nippeash, nish wômhetchuogish.
1.5 Newutche uppanneusseonk Jakob yeush wutch wame, kah wutch ummatcheseongash wek Israel: teagwas uppanneusseónk Jakob? sun ne matta Samaria? kah teagwáh ukqunuhquiyeum Judah? sun ne matta Jerusalem?
1.6 Newaj ogquehéog Samaria numwunkquaeu ut ohteuhkonit, kahweenominneohteuhkonáe ohkehteaongash, kah nussoquanum nish qussukquanash 8nóuhkóiyeuut, kah n8wahshadtoh nish quenohtohsimukish.
1.7 Kah wame nuñúkontunkanog na$ut pish sukquehtahwhóog, kah wame na$ut onkquatongash pish chikohtaash ut n8taut, kah wame na$ut nunnúkontunganog nuttouishinwáheaog: newutche mukkinnum wutch nanwuñ8dsquaausue onkquatunk, kah nag pish qushkeog en wutonkquadtunkanit nanwun8dsquaausuenin.
1.8 Newaj mau, kah 8n8, nupposkem kah nupposqshau: nutogque mau dragonsut, kah nutogque moh k8k8khausit.
1.9 NEwutche n8chumwehtahwhaonk matta neetskehteauonun, newutche ne peyaum8 Judah: noh peyau 8squontam8out nummissinninnumog, wehque Jerusalem.
1.10 wahteauwahuwahteok ut Gath, mau8teok: ut wekit Aphrah aiyomish pukquee.
1.11 Paumwushash wadohkean Saphir kôsean, wadohkit Zaanan matta sohham8 mauog Bethezel, noh pish attumunum wutch kenaau wunneepoonk.
1.12 Newutche wadohkit Maroth wutt8e pahtsuontam wutche wanegik, qut machuk n8kem8 wutch Lord$ut, en Jerusaleme squontamut.
1.13 Woi ken wadohkean Lachish, kushpinok kenupshae puppinashim chariotut: noh waj kutchissik ummatcheseonk wuttaunoh Zion newutche uppanneseongash Israel kenampteonteanash.
1.14 Newaj pish mag8on magoongash en Moresheth-Gath: Achzibe wetuomash nish pish pann8waong pann8wonganu8ash, en Israelle ketass8tamwut.
1.15 Qut kuppaudtoush nompenukquean woi wadohkean Mareshah, noh pish peyau Adullam, ne wussohsumoonk Israel.
1.16 M8sontipaush, kah m8sumush wutche k8ne neechanog, misheteaush kumm8sontupaonk onatuh wompsikuk, newutche nag missino8og wutch kuhhogkat.
2.1 MIssi wutonkapunnaongan8 natwontogig matcheseonk, kah matchesécheg wutappinneaóut: mohtompog, wuttusseneau, newutche wuttápenumuneau.
2.2 Kah ahchuwontamwog ohteuhkonash, kah wutchekee neemunnumunáoash: kah weetuomash, kah amáumunáoash; ne wuttin sunukkutchahwhoneau wosketompoh, kah wek; wosketomp kah wutohtóonk.
2.3 Newutche yeu wussin Jehovah, kusseh, ayeuhkonittue yeu teáshiyeu8onk nunnatwontam machuk, ne woh matta waj kodtinnum8óg kussittippukan88ash: kah matta pish kuppehtuánumwushómw8: newutche yeu ahquompak matchit.
2.4 Ne kesukok howan pish kutayeuhkonittue nupwoánuk8, kah kummauémuk8 nashpe mishe mauém8onk, unn8adt, nuppapaquanne matchehitteâmun: ôs8wuñum wutchippiyeum8 nummissinninnùmog, uttoh wuttinontohtunkqun? amait, chadchaubenom nutohtekononash.
2.5 Newaj matta pish howan ohto8g, ponamunat tanohtôadtue pemunneat, ut ummukkinneonganit Jehovah.
2.6 Quoshodtitteog, yeu wuttinnoneau neh quoshodtumunutcheh: nag matta pish quoshodtumwanshouh, onk woh mo akodchuog.
2.7 Woi ken maṣhaman wek Jakob, sun wunnashauanitt8moh Jehovah tiuhqheau? sun yeush wutússeongash? sunnummatta nuttinn8waongash wunnenehik8 sampweushadt?
2.8 Paswesu nummissinninnumog ogque waapeog matwout: kutamaunumumw8 uppetasqushaonk kah wuthog[h]8unash, noh waniyeue paumushadt, onatuh nag sekeneogig mattompog.
2.9 Nummissinninnue mittamwussissog kuppogkenoog wutch 8ne weetuwomtu, wutch ummukkiesum8out, kummicheme amaunumumw8 nussohsumoonk.
2.10 Omohkek, kah amaek, newutche yeu matta kutanwosinn8ongan8, newutche nishketeauun, ne pish kuppagwanukquneau nashpe unkque pagwanuonk.
2.11 Wosketomp, pomushadt pann8wae nashauonganit, pann8adt, unn8adt, kukquoshodtumoush wine kah onkuppee, noh pish quoshodtumwaenu8 yeu ut missinninnutu.
2.12 Wunnamuhkut, woi Jakob kummoeahenumw8 wame; wunnamuhkut nummukkin, Israelle asqushoncheg, nag nutogque miyae ponoog Bozrahe shepsog, neane flock ut nashaue wutshepsinnutunkanit: nag pish mishont8waog, wutche m8naog missinninnuog.
2.13 Noh pokshadt[a]uaenin kuhkuhqueu ut anaquabhettit: nag pokshadtoog, kah pannupwushaog squontamut, kah na 8ch sohhamuneau, kah ukkeitass8tam8mouh pish negonṣhauh, kah Jehovah ut uppuhkukk8out.
3.1 KAh nussip n8tam8k k8wehquetumanumw8, woi Jakobe uppuhkukquog, kah kenaau sontimóog wekit Israel: sun woh mo k8wahte[ó]mw8 wussittumoonk?
3.2 Sekeneauóg wunneetuog, kah womónog matcheet8og, amaunumaúog wuttuhquabeu, kah weyaus8 wutch wuskonn8óut.
3.3 Kah meech8wog 8weyaus8 num̃issinninnumog, kah pissénumáuaóg wuttuhquabe, kah pohquetahhamwog wuskonn8ash, kah wutogque chachábetahhumunáoash wutche ahkuk, kah onatuh weyaus mishohkukqut.
3.4 Neit pish mauunnitteauáog Jehovah, qut nah mata pish wunn8tauoh: pish wutadtahtáuuh wuskesuk na ut ahquompag, onatuh nean matchesehettit.
3.5 Yeu wussin Jehovah, papaume quoshodtumwaenuog, panneseheóncheg nummissinninnúmoh, neg sagép8ohtunkeg weepittuoash, kah an8wache, wunnohteagk: kah noh matta ponam8g wutt8nut, ukquágwoshwunnumauóuh ayeuwuttuonk.
3.6 Newaj pish nuhkomméog, kah matta pish k8monomansuonganúmw8, kah pish kuppohkena88mw8, onk woh matta kukquoshodtumomw8, kah nepâuz pish wayau ut waabu quoshodtumwáenuut, kah kesukod pish pohkeni ut 8wáabum8óut.
3.7 Neit naumwáenúog pish akodchuog, kah quoshodtumwaenuog pish quequenauánum8og: nux, nag pish wame unkhumwog wussissitt8n8, newutche matta namp8hamunkaninn8 wutch Godut.
3.8 Qut wunnamuhkut nunnumwabehtunk menuhkesuonk nashpe wunnashauanitt8moh Jehovah, kah wussittumoonk, kah menuhkesuonk wahteauwáheónat Jakob uppanneseongash, kah Israel ummatcheseonk.
3.9 Yeu n8tam8k k8wehquetumauonumw8 woi Jakobe uppuhkukquog, kah sontim8og ut wekit Israel, neg úhquantogig wussittumoonk, kah woónkitteunkig piuhsukkeyeuuk.
3.10 Nag weekitteaog Zion nashpe musqueheonk, kah Jerusalem nashpe matcheseonk.
3.11 Wabuhkuhk8itcheg wutche wussittumwog onkquatunk, kah wussephausuenúm8uh, nag onkquatôadtue kuhk8tomwehteáog, kah ukquoshodtumwaenúm8uh, nag quoshodtumwog wutche teagwash: qut ompatissinwog Jehovahoh, kah n8waog, sunnummatta Jehovah kukkénukushomun? matta machuk kenuhkekongk8mun.
3.12 Newaj Zion pish ogque anaskhamuk oteuhkonit wutche kenaau: kah Jerusalem pish numwonkquau, kah wetuómadchu onatuh tomohkomukque qunuhqui ayeuonganit.
4.1 QUt ut maumachish kesukodtut pish n$nih, 8wadchúm wek JEhovah pish menehketeauun ut wánasquodtinnúuk, kah pish anue tahshenumun onk nish wadchuash, kah missinninnúog pish ummiyaéhtamuneau.
4.2 Kah monaash wutohtimoneash pish peyaum8ash, kah pish n8waog, peyunk, kah kuhkuhquétuh 8wadchúm Jehovah, kah wekit um-Manitt8moh Jakob, kah noh pish kukkuhk8tomukqun ummayash, kah pish nuppomushaumun ummayit, newutche naumatuonk pish sohham wutch Zion, kah wuttinn8waonk Jehovah wutch Jerusalem.
4.3 Kah noh pish wussumau monaoh missinninnúh, kah pish auskontam menuhke wutohtimoneash nôadtit, kah nag pish anaskheganehteaog wuttogkodtegan8oash: kah pish ukquonteaog ukqunontugk8oash, wutohtimóin matta pish ayeuhkonittue tahshinnumauóou togkodteg, kah nag matta pish wonk nehtuhtauóog mattampogq.
4.4 Qut nag pish appuog, n[i]shnoh wosketomp agwe 8weenomwussippogwut, kah agwe uf-figsuhtugqut, kah matta pish howan 8wabeseheuh: newutche wutt8n Jehovah ayeuteaunit ukkutt8kontamun.
4.5 Newutche wame missinninnúog nishnoh pasuk pomushau 8wesuonganit um[-]manitt8moh, kah nuppomushómun ut 8wesuonganit Jehovah num-Manitt8mun micheme kah micheme.
4.6 Ne kesukok wussin Jehovah nummiyaeah quaquenukqshont, kah nummukkin noh sohh8kauit, kah noh unkuppunadt.
4.7 Kah nussekqshah noh quaquenukqushont, kah noh n8adtit an pogkenit, menuhke wutohtimoin, kah Jehovah pish nah wunnanawunuh ut Zione wadchuut, yeu wutch kah micheme.
4.8 Kah ken, woi flocke qunnuhquekomuk, 8wonkon8s wuttaunoh Zion, en kuhhogkat pish peyaum8, negonne nanawunnumoonk, ass8tamoonk pish peyaum8, en wuttaunit Jerusalem?
4.9 Kah tohwaj mishont8waan? sunnummatta ketass8t appeu kuhhogat? sun kukkogahqutteamweneum onkquanum8? newutche onkquammam8onk? kuttohqunuk onatuh mittamwossis neechadt.
4.10 Onkquommamsh, kah kodneechash, woi wuttaunoh Zion, onatuh mittamwossis neechadt newutche yeuyeu pish kussohham wutch otanat, kah pish kuttai ohteuhkonit, kah pish kuttom Babilon: na pish kuttit neechan, na pish kuttit Jehovah pohquohwhunukqun wutch wuñutchegan8out kum̃atwomog
4.11 Kah yeuyeu wonk monatash wutohtimoneash kutayeuhkonittue miyahtunk, neg an8wacheg, n[o]h nishkhenaj, kah nuskesuk moninneaj Zion.
4.12 Qut nag matta wahteau8og wuttenantam8ongash Jehovah, kah matta wohwohtam8og ukkogahqutteam8onk, newutche nah pish wutogque miyanuh sheavsut en ahhuttannuppoghamuk.
4.13 Neepaush, kah pogguhhash woi wuttaunoh Zion, kummoohshogquhkoush kutaskon, kah nup-Brasteam kuhkossog, kah pish kussukquttoh m8naog missinninnuog: kah n8neetupanatamwahtoh wutontsompasuongan8 en Jehovahut, kah 8weenauw[e]tuongan8 en Lordut mamusse ohkeit.
5.1 KAh chachaubshae miyan kuhhog, woi chachabshae: wuttaunin noh kutayeuhkonittue weenuhkongqun: nag pish togkomaog Israelle wussittumwaenuh ut wann8nouut, nashpe pogkomunk.
5.2 Qut ken Bethlem$Ephráta, tohkonogque kuppeississin ut kenugke Judae muttannonganogkussuog: qut wutch kuhhogkat, noh pish sohham en nuhhogat: noh nánawunnuadt ut Israel: noh wussohham8onk noadt wutch micheme.
5.3 Newutche noh pish ummagunuh, noh pajeh noh neechad mahche neechadt, neit asqushonutcheh weematoh pish qushkeoh wunnaumonat Israel.
5.4 Kah noh pish neepau kah pish nanawunnuau ut ummenuhkesuonganit Jehovah: ut um̃amutt[a]nussuognanit 8wesuonganit Jehovah umManitt8moh, & nag pish appuog: newutch yeuyeu pish missugken wehqshik ohke
5.5 Kah ayeuoh wosketomp pish wunohteaonganu8, Assyrian petutteahettit nutohkinonut, kah tahtashkuhkog ut nummishekommukquehtu, neit pish nutayeuhkonittue waapenumauoun nesausuk tahsuoh nanaushepsaenuh, kah shwosuk tahsuog kehche wosketompaog
5.6 Kah nag pish mahchumwehtoog Assyriae ohke nashpe togkodteg, kah wutohke Nimrod, ahhut petutteamuk: yeu pish kuttin pohquohwhunukqunan wutch Assyriansut, peyunk kutohkinonut, kah tahtashkuhkog nussissippoiyeumunonash.
5.7 Kah wutaṣhqushontomoh Jakob pish appuog nashaue monàeu missiñinnuut, onatuh neechippog wutch Jehovah$ut, onatuh sokanon ut maskuhkuhkontu ne matta askwhonk wosketompoh, asuh pahheunk wunnaumonauh wosketompaog.
5.8 Kah wutaṣshqushontomoh Jakob pish kenukshauh penuwohteuh, ut nashaue monaoh missinninnúh, onatuh qunnonou ut kenugke touohkomukque puppinashimwut, onatuh wuske qunnonouwem ut kenugke sheepse flocksut; noh pannupwushont, na neeswe tahtashkukkom, & wunnehnekikkomun, kah matta howan pohquohwuss8wóou.
5.9 Kenutcheg pish tahsheem8 ut ayeuuhkónukqueaneg, kah wame kummatwomog pish tummehtahwhoog.
5.10 Kah pish n$nih ne kesukok wussin Jehovah, pish nuttummetoh horsesog wutch kenashómut, kah nuppagwodtoh kut-chariotsumash.
5.11 Kah nuttummetahham keitotanash ut kutohkeit, kah n8konteam wame k8wonkon8sinash.
5.12 Kah pish nuttummetah pauwauongash wutch kenutcheganit, kah matta pish kutohto pauwauog.
5.13 Kah wonk nuttummetah kittinnúkontunganog, kah neepoe kittinnúkontunganog wutch kenashomut: kah matta pish wonk k8wowussittum8 kenutchegane anakausuonk.
5.14 Kah nuppohquenum kukkuppiyeumash wutch kenashomut, ne nuttin pagwatauun kukkeitotanash.
5.15 Kah musquantamwe kah chenauausue nutann8tantam ut penuwohteaut, ne matta nan8tamwehetteg.
6.1 EYeu n8tam8k wuttoh an8wadt Jehovah, neepaush mekonteash ut anaquohtag, wadchuash, kah wadchuash n8tam8m8utch k8wadtauatonkqussuonk.
6.2 N8tam8k woi kenaau wadchuog uppenuánitteaonk Jehovah, kah kenaau menuhke quenohtausuongash ut ohkeit: newutche Jehovah penuánumau ummissinninnúmoh, kah noh pish keket8kauau Israelloh.
6.3 Woi nummissinninnúmog toh kittinhennumw8? kah uttoh kuttit sauwununun? wauwaôseh.
6.4 Newutche kukkuhkuhk8ununup wutch Egypt, kuppohquohwhununup wutchwuttinnúmunne wetuómut, kah nutann8nam ut anaquabean Moses kah Aaron kah Miriam:
6.5 Woi nummissinninúmog eyeu mehquontam8k uttoh an Balak Moabe ketass8t wunass8adt, kah uttoh an Baalam wunnaumonuh Beor nomp8hamauomp wutch Shittim en Gilgal, onk woh k8wahteomw8 wussampweusseonk Jehovah.
6.6 Ne teag waj woh peyoi anaquabit Jehovah, kah nauwaee ut anaquabit noh anue quanunkquappit Manit: sun woh nuppeyom anaquabit nashpe chikohtae mag8ongash, nashpe nequt kodtumwohkomwe calfsog?
6.7 Sun woh Jehovah tapheau muttannongane ramsoh, asuh piogque muttannonganogkodtash Pummee sepuash? sun woh nummag mohtommégheog wutch nuppanneusseonk, ummeechummuonk nuhhog wutch nukketeahogkôunne matcheseonk?
6.8 Noh kenohtimuk woi wosketomp uttoh wanegik, kah teag Jehovah k8wehquetumunk, qut webe sampweussenat, kah womantamunat monaneteaonk, kah hohpoe pomushóunónat anaquabit kumManitt8m?
6.9 OOwadtauatonkqussuonk Jehovah mishont8wom8 en keitotanat, kah waantamwenin pish naum k8wesuonk: n8tam8k sasamatahwhuttuontug, kah noh kobquttuk.
6.10 Sun ash na pumohteau matcheseáe nompakouunash ut wekit matcheetou, kah n8ne quthum8onk ne unkquanumukquok
6.11 Sun nag woh nutogquanumoog pahkésimuk, nashpe matchéet8e quttompagh8tegash, kah nashpe as8kekodteam8e quthompagh8tegash ut wunn8tadt?
6.12 Newutche 8weenauwetûm8uh numwohteau chekeusseonk, kah neg na wadoóhkitcheg pann8waog, kah weenann8 as8kekodteam8m8 ut wutt8n8out.
6.13 Newaj wonk mahchináhen togkomunon, tanussinn8wáhenon wutch kummatcheseongash.
6.14 Pish kummeets, qut mata pish kuttapipp8, kah pish kuppenokonit ut kenashómut, kah pish kutanúhquem, qut matta pish kuppohquohham8h: kah noh pohquohwhunog, pish nummagun en togkodteganit.
6.15 Pish kutohketeam, qut matta pish kukkepenum8: pish kuttahtahshkukom olivesash qut matta pish kussussék8 pummee, kah weekonne wine, qut matta pish k8tattam8 wine.
6.16 Newutche ukkuhk8waongash Omri nanawehteauunash, kah wame anakausuongash ut wekit Ahab, kah kuppomushaum8 ut ukkogahquttam8ongan8óut, woh kuttauussunn8wáhununeat, kah neg na wadohkitcheg, kah kumméshannimmuwáhesh: newaj pish kenunnumóg kekomaongan8 nummissinninnúmog.
7.1 MIssi nutonkapunnáonk, newutche nuttatuppéyeu máunneáhettit sequanne meechummuongash, onatuh magupasquomuk weenóminneash, máunneámuk: matta nequttachéinno meechinat: nukketeahogk kodtantam kákenúmunne meechummuonk.
7.2 Wunneetoenin onkquánum8 wutch ohkeit, kah matta howan wussampwésu ut kenugke wosketompaut: nag wame askuhhamwog musqueheonk, nag adchanáog nish$noh pasuk wematoh nashpe hashab.
7.3 Onk woh nag wutt8e, nashpe neese menutchegash matcheseog: sontim kodtauonkquatunkanau: & mas[u]gkenuk kutt8tam wuttahh8wae woskehuwaonk: neit 8weesquabinun.
7.4 Noh ánue wunnegit tátuppeyeu8 kôussit: ánue sampwesit, anue kenesu onkasinnekôussinnútunk: ukkesukodtum8 kutaskuhwhéteaenúmog, kah kenátauwáhetteaonk peyom8, eyeu pish ukquequénauánum8ongan8.
7.5 Pabuhtánumúhteok weetompain, ponumúhteok wutt8anatam8onk sompshateáenúut: nanawehteaush kutt8n8e squontamash wutch noh sepsik kupp8chenaóunit.
7.6 Newutche wunnaumoniin méshonánumau wut8shinneuh: wuttaunin ayeuhkonittue wáabehtauau ohkasoh: kah naumatue wuttaunin, ayeuhkonittue naumatue ohkasoh; ummatwomoh wosketomp, neh nehenwonche weeke wosketompuh.
7.7 Newaj monunneauog Jehovah: nuppàhtsuon n8wadchanitteae Manitt8m: num-Manitt8m pish nunn8tunk.
7.8 Ayeuhkonittue weekontamwósukan woi nummatwom: penushóon, pish nutomohkem, appéan pohken[a]htu, Jehovah pish n8wequa8m.
7.9 Nuttahshinum ummusquantamoonk Jehovah, newutche nummatcheáneh, nô pajeh ken8tamwanshit, áseanshit wussittumóonk: nussohh8wunuk en wequaiyeuut, kah pish nunnaum wussampweusséonk.
7.10 Neit noh wâmatwómeh, pish wunnaumun, kah akodchuonk pish nuhkuhkunk, noh asit, uttiyeuoh Jehovah kum-Manitt8m? nuskesukquash pish wunnauoh, yeuyeu pish tahtashkuhkauau onatuh pisseáog ut maikkontu.
7.11 Ne kesukok kuthassunnutongash ayimuk, ne nan kesukok kuhquttumoonk en nôadtut pish ontahtauun.
7.12 Ne kesukok wonk pish kuppeyóg wutch Assyria, kah wutch menehketeausue keitotanash, kah wutch manskut, wehque sepuut, kah wutch ketahhannit, yaen ketahhanit;kah wutch wadchuut yaen wadchuut.
7.13 Qut ohke pish touishin, newutche nag na áyitcheg, wutche wutusseongane meechummuongash.
7.14 Assam kummissinninnúmog nashpe kuppogkomunk, kutahtoongane flockum, ne nassiyeum8uk ut touohkomukqut, ut nashaue Carmel: assammohettich ut Bashan k[a]h Gilead, onatuh noadt.
7.15 Neaunak kukkesukodtumash waj sohhaman Egypt, noh nunnáhtin monchanatamweyeu8gish.
7.16 Wutohtimóneunk pish wunnaumuneau, kah pish chepshaog wutch wame ummenuhkesuongan8: nag pish ponamwog wunnutchegan8 wutt8n8óut: wuhtauog88ash pish kuppiyeuash.
7.17 Nag pish ogque n8n8squatamwog puppissài ask8kut, nag pish ogque ontappuog wutch wónogqut, ohkee ask8kut, nag pish wabesuwóunáog Jehovah num$Manitt8munónuh, kah pish wabesuog wutche ken.
7.18 Howae Manit ânunkquean? noh ahquontag matcheseonk, kah paumukkog uppanneseongan8 usqusháe wutohtoonk? matta michemohtoou ummusquanittam8onk, newutche weekontam monaneteaonk.
7.19 Noh pish wonk qushku, noh pish kukkitteamonteánumukqun: noh pish m8sittahham nummatcheseongash, kah pish kuttinuhteam wame ummatcheseongan8o[à]sh m8noiyeue ketahhanit.
7.20 Pish kuttinneh sampwag Jakob, kah monaneteaonk en Abrahamut, ne achadchekéimadt n8shinnónog wutch n8wadt.
