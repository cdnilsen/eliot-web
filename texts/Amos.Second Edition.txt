1.1 UKkutt8wongash Amos, noh k[á]nukúshont Tekoae herdsemoh, nish nagish papaume Israel, ut ukkesukkodtumut Uzziah, Judae ketass8t, kah ut ukkesukkodtumut Jeroboam wunnaumonuh Joash Israelle ketass8t, neese kodtumwae asquam ohke quéquaninn8g.
1.2 Kah n8wau, Jehovah pish nehnehteau wutch Zion, kah mishont8wae wutch Jerusalem, kah wutayeuongan8 nanaushepsaénuog pish mau8m8ásh: kah kodtuhkóagk Carmel pish ahp8hteau.
1.3 Yeu wussin Jehovah: wutche wunnishwe panneseongan8 Damaskus, kah wutche yauunash, matta nukqushkenum8 {sasamatahwhaong}, newutche nag pogkohhamwog Gile[á]d, nashpe m8óshogque pogkohham8ongash.
1.4 Qut nutann8tam n8teau en wekit Hazael, ne pish mahchukkissik ummishekomukquash Benhadad.
1.5 Nuppohquenum wonk up-Barsum Damaskus, kah nuttummetah wadohkitcheg ut Aven[ne] mukkoshquttaut: kah noh kogkounuk tahs8tamoe anwohhou wutch wekit Eden, kah Syriae missinninnuog pish missino8og en Kir, wussin Jehovah.
1.6 ¶ Yeu wussin Jehovah wutche wunnishwe matcheseongash G[a]z[a], kah wutche yauunash, matta nukquinnuppinnumoh {sasamatahwhuttuonk}: newutche nag monchanaog mamusse missinóoonk, umm[a]gunaóout Edom.
1.7 Qut nutann8tam n8teau en G[a]z[a]e hassunnutonganit, ne pish ma[t]chukkuss[u]m8[t]8uk ut ummishi[$]kommukquash.
1.8 Kah nuttemetah wadohkitcheg wutch A[sh]dod, kah noh kónunuk ass8tamoe anwoh[h]ou, wutch Ashkelon, kah nukquinnuppinnum nunnutcheg ayeuuhkonittue Ekron, kah asqushoncheg P[h]ilistiansog pish pagu[a]náog, wussin Lᴏʀᴅ Jehovah.
1.9 ¶ Yeu wussin Jehovah: Wutche wunnishwe matcheseongash Tyr[o]s, kah wutche yauunash, matta nutaumaunum8 ne {sasamatahwhuttuonk}: newutche nag mag8og mamusse missinóonk en Edom, kah matta mehquontam8og 8weemattue wunn8waonk.
1.10 Qut nutann8tam n8teau ut Tyrusse hassunneutunkanit, ne pish mahchikkussum8m8uk ummishekomukquash.
1.11 ¶ Yeu wussin Jehovah, Wutche wunnishwe match[é]seongash Edom, kah wutche yauunash, matta nukquinnuppinnumoh ne {sasamatahwhuttuonk}: newutche n8suhtahwut weemattoh nashpe togkodteg, kah pogketam wame kuttumunginnea[a]dtuonk, kah ummusquantam8onk nagwutteae nehnegi[kk]ausum8, kah michemadchanum ummusquanittam8onk.
1.12 Qut nutann8tam n8teau ut Teman, ne pish mahchikkussum8m8uk, ummishekomukquash Bozrah.
1.13 ¶ Yeu wussin Jehovah, Wutche wunnishwe panneseongash wunnaumonuh Ammon kah wutche yauunash, matta nukqushkinum ne sasamatahwhuttuonk: newutche nag pasqutchaswaog Gilade, wompequae mittamwussissoh, onk woh nag mishe kishkehteoog wussissippoiyeum8.
1.14 Qut nunnashqussum n8teau ut Rabbahe hassunnutunganit kah pish mahchikkussum8m8 ummishekomukquash, nashpe mishont8waonk ut ayeuwuttue kesukodtut, nashpe mishehtash ut pe[m]squahe kesukodtut.
1.15 Kah ukketass8tamom8uh pish missin[e]u8oh, nagum kah wussontimomoh moeu, wussin Jehovah.
2.1 YEu wussin Jehovah wutche wunnishwe panneseongash Moab, kah wutche yauunash, matta nukquinnuppinnum8 ne {sasamatahwhuttuonk}: newutche chi[h]kossum wuskonash Edome ketass8t en limemu8ut.
2.2 Qut nutann8tam n8teau en Moab, kah pish mahchikkussum8m8 ummishekomukquash Kirioth, kah Moab pish nup, nashpe wogkou[e]onk, nashpe mishont8waonk, kah nashpe mishont8wae monupu[h]peg.
2.3 Kah nuttummetah wussittumwaenin wutch nashaue, kah pish nunnush wame wussontimomoh weeche nagum wussin Jehovah.
2.4 ¶ Yeu wussin Lᴏʀᴅ, wutche wunnishwe panneseongash Judah, kah wutche yauunash matta nukquinnuppinum8 {sasamatahwhaonganoo}: newutche jishanumaog wuttinnaumatuonk Jehovah; kah matta nanauwehteau8 wutann8team8ongash, kah uppann8waongash uppanneseaheouh, nish 8sh8oh asuhkomuneup.
2.5 Qut nutann8tam n8teau en Judahut, kah pish mahchikkussum Jerusaleme mishikkomukquash.
2.6 ¶ Yeu wussin Jehovah, wutche wunnishwe panneseongash Israel kah wutche yauunash, matta nukquinnuppinnum8 ne {sasamatahwhaonganoo}: newutche nag mag8og sampweussenutche wutche silver, kah matchekuoh, wutche mokissinash.
2.7 Neg ahchuwontogig ohkee puppissi ut uppuhkukqut matchek8, kah pahchaontog ummayeu manunnissitcheg, kah wosketomp, kah 8shoh pish weepamau ne nan nunksquau nishketeauunat, n8neetupanatamwe wesuonk.
2.8 Kah nag appissinwog, en kinnohtôadtue hogk8unash, nish$noh ut Altar, kah wuttattamwog 8winom noh pakodchimut, ut weekit um-Manitt8moh.
2.9 ¶ Qut onch nuppagwanop Amorit ut anaquabhettit, noh ogque sohkunkqussit Cedersut, kah ogque menuhkesu n8timissit: qut nunnehtop ummeechummuonk wutch waabu, kah 8wadchaubukumash wutch agwu.
2.10 Kah wonk kukkuhk8ununumw8, wutche Egypte ohkeit, kah kussogkompanunumw8 yauunchage kodtum8ut papashpe touohkomuk, ohtauunat Amori[s]e ohke.
2.11 Kah nutomohkinomp kenaumonaoog quoshodtumwaenuuneat, kah k8skenúmog Nazaritsumunat, sunnummatta yeu nano woi kenaau wunnaumonuh Israel, wussin Jehovah?
2.12 Qut k8tattamheomw8 Nazaritsog wine, kah kutann8nomw8 quoshodtumwaenuog, quoshodtitteógk.
2.13 Kusseh, nussinnukkutcháhwhut ut kutagwiyeumut, onatuh Cart sunukkutch[á]hhamuk, kesuânakausik sheavesash,
2.14 Newutche wusseem8onk pish nukkomwehtauau neh kakenupshonitcheh, kah noh manuhkesit matta pish menehketeauou ummenuhkeusuonk: kah noh manuhkesit matta pish pohquohwhunau wuhhogkuh.
2.15 Kah noh matta pish neepo8 noh kónunnont ahtompeh, kah noh kakenupshont matta pish pohquohwhunau wuhhogkuh, kah noh na8mukqut horsesoh matta pish pohquohwhunóou wuhhogkuh.
2.16 Kah noh wadt8anatog ut kenugke missugkenútu, pish ponchepuhh8au ne kesukok, wussin Jehovah.
3.1 NOOtam8k yeu kutt8onk ne Jehovah ayeuuhkonittue unnukqueóg, woi kenaau wunnaumonuh Israel, ayeuhkonittue mamusse teateashiyeuonk ne kohkukk8wuttau wutch Egypte ohkeit, n8won.
3.2 Kenaau webe k8wáhennumw8 ut kenugke wame teateashiyeuongash ut ohkeit: newaj sasamatahwhunog wutch wame kuppanneseongan8oash.
3.3 Sun woh neesuog weechaittuog, kuttumma mahche wunn8wahettit?
3.4 Sun woh qunnonou nehnehteau ut touohkomukqut matta teag tohqunnumóg? sun woh wuske qunnonou mishont8wau wutch 8wonogqut, mat teag tohqunumóg?
3.5 Sun woh piuks[e]s petshau âpehhannit, matta ponamauont appehanoh? sun woh howan amaunau appehanoh asquam pápetahwhonkup?
3.6 Sun woh monopuhpeg p8tantamun ut keitotanat, kah missinninnuog matta wabeseog? sun woh machuk ohteau otanat, kah Jehovah ne matta toh anteó8k?
3.7 Wunnamuhkut Lᴏʀᴅ Jehovah matta toh ussu, qut wahteauwa[hu]au ukkémeiyeum en wuttinnumut quoshodtumwaenuog.
3.8 Qunnonou nehnehteau, howna matta woh wabesegk? Lᴏʀᴅ Jehovah wussin, howan woh mo quoshodtum8g?
3.9 ¶ Wahteauwahuwagk ut Ashdode mishe$komukquehtu, kah mishekomukquehtu ut ohkeit Egypt, kah n8wagk, miyaek ut Samariae wadchuuhkontu; kah naum8k mishe wogkoueongas[h] ut nashaue, kah son[u]kkutch[a]hwhutcheg ut na$nashaueu.
3.10 Newutche nag matta wahteau8og sampweussenat, wussin Jehovah: neg m8chekohtunkeg chekeéyeuuk, kah mukk8kinnuwaonk ut ummishekomukquehtu.
3.11 Newutche yeu wussin Lᴏʀᴅ Jehovah, matt8au pish quinnupappu ohkeit: kah noh pish n8tuwuttau kummenuhkesuonk wutch kuhhogkat, kah kummishekomukquash pish matchehteauunash.
3.12 Yeu wussin Jehovah, onatuh nanaushepsuen pohquohwhutunk wutch wutt8nut qunnonou neesinash muhkontash, asuh kodchuhkittauog, ne pish in wunnaumonuh Israel sohwhunon, neg wadohkitcheg Samaria, adt appinneat nashik, kah ut Damaskus, ut unnussittassum8e appinneat.
3.13 N8tam8k, kah wauwak ut wekit Jakob, wussin Lᴏʀᴅ JEhovah, um$Manitt8moh ayeuteaog.
3.14 Ne kesukok wutch sasamatahwhog Israel uppanneseongash, wonk nunnádtauwohto Bethele Altarsash, kah Altare askonog pish tummehtahwhoog kah penushaog en ohkeit.
3.15 Kah nuttogkodtam uppoponekomuk kah neepunekomuk, kah Ivory[e] weetuomash pish monchum8ash, kah mogke weetuomash pish wohkukquoshineash, wussin Jehovah.
4.1 NOOtam8k yeu kutt8onk kenaau Bashane eowashinog, neg apitcheg Samariae wadchuuhkontu, neg magk8kinoncheg matchekuoh, neg sanukkutchahwhoncheg quenauhikqunitcheh, neg anoncheg wussontimom8uh, paudtaush kah wuttattamuttuh.
4.2 Lᴏʀᴅ Jehovah chadchekeyeuau nashpe 8neetupanatamwéeiyeum, kusseh, kesukodtash pish kenuhkuhkunkumw8, noh pish kutamaunuk8 nashpe ukquonash, kah kutongseongan8 nashpe ukquonash.
4.3 Kah pish kussohham8mw8 ut touwutchashanutunganit, nishnoh pasuk ne ohtag anaquabit, kah pish kuttinuhkonaoog ut mishekomukqut, wussin Jehovah.
4.4 ¶ Peyunk Bethel kah panneussek ut Gilgal mishehteo8k panneseongash, kah paudto8k kussephausuonganoash nishnoh mohtompan: kah kuppiogque chippiyeum8ash mahche nishwe kodtum8g,
4.5 Kah mag8k tabuttantamoe sephausuonk nashpe seog, kah wahteauwahuwagk kah n8tamwahuwak, nanouwe mag8ongash, yeu kuttapeneamuneau woi kenaau wunnaumonuh Israel wussin Lᴏʀᴅ Jehovah.
4.6 ¶ Kah wonk kittinnumauunumwop pahkompitteash ut wame kukkeitotanahtu, kah quenahikqunat petukquneg ut wame kutayeuonganehtu, qut onch matta kukquinnuppum8 en nuhhogkat wussin Jehovah.
4.7 Kah wonk kukkogkôununumauunumw8 sokanon, ash nashwe nepauzsaeu kepenum8muk: kah nussokanonukontam pasuk keitotan, kah matt[á] nussokanonukontam onkatuk keitotan, nequt kodchuhki sokan[ô]namúm8, kah ne matta sokanónam8mun8 uhp8teau.
4.8 Newaj neenash asuh nishwinash keiotanash nanwiyeuog en pasuk otanat wuttattamunat nippe, qut nag matta wamepussumóog[.] qut matta kukquinnuppéhtiyeum8 n8wau Jehovah.
4.9 Kuttogkomunumw8 pissogquodtin, kah mildew: kuttanohketeaongan8oash, kah k8weenominneohtekon8oash, kah kuffigsuhtugk8mash, kah kut$olivsuhtugk8mash meechummúuk, palmer-worm mahchipwunneaoash, qut onch matta kukquinnupp[ù]mw8 en nuhhogkat, wussin Jehovah.
4.10 Nutann8n enninneaonk en kuhhogkaó[u]t, ne aseomp ut Egypt: k8skenúm8[ó]og nunnushóog nashpe togkodteg, kah nutamaunomp kuthorsesum8óog, kah nutánussehteóh kuttuppukkussinnoe matchemungquok peyom8 ut kutchan8óut, qut onch mo kukqushk8m8 en nuhhogkat, wussin Jehovah.
4.11 Nawhutche kenaau kukkepuhkôunumw8, neane Gᴏᴅ kepuhteap Sodom kah Gomorrah, kah kenaau kuttatuppeyeu8mwop n8tae pohqut, wadtinnumuk n8taut, qut onch matta kukqushk8mw8 en nuhhogkat, wussin Jehovah.
4.12 Newaj yeu unnehen, woi Israel: kah newutche yeu kuttinh[h]e[n]non, quagwóshwish kenogskauónat kum$Manitt8m, woi Israel.
4.13 Newutche kusseh, noh kuhkenauwehteó8p wadchuash, kah kestauop nash[a]onk, kah wahteauwaheau, wosketompuh uttoh anantog, noh ayik [m]ohtompan pohkenáiyeuut, kah tahta[s]kuhkom qunu[h]qui ayeuongash ohkeit, Jehovah ayeuteaue Manit ne 8wesuonk.
5.1 NOOtam8k yeu kutt8onk ne ayeuhkonittue tahshinn[n]umaunóg, mauém8onk woi wek Israel.
5.2 Israelle penomp penushau, matta pish wonk omohku: noh nukkonau ut wutohkeit matta howan woh wutomohkinuh.
5.3 Newutche yeu wussin Lᴏʀᴅ Jehovah, keitotan muttannonganée sohhog, sequnau nequt pasuk88oh, kah ne pasuk8e sohhogkup séqunon piukqussuog ut wekit Israel.
5.4 ¶ Newutche yeu Jehovah wuttittamun wek Israel, natinneáwhegk, kah pish kuppomantamumw8.
5.5 Qut natinnewhôhteog Bethel, kah petitteáhteòk Gilgal kah paumusháhteogk Beersheba: newutche Gilgal pish wunnamuhkut missinnóou, kah Bethel pish matteagwuninno.
5.6 Natinneahuk Jehovah, kah pish kuppomantamumw8, ishkont ogque sohham n8taut ut wekit Joseph, kah mahchékussausúm8, kah matta howan wutonham8un ut Bethel.
5.7 Kenaau quanuppinnumog wussittumoonk en wormw8dut, kah ahqueteauógish sampeusseonk ut ohkeit.
5.8 {Natinne[h]ook} noh kezheont asishquttauoh; kah Orion, kah quanuppinuk nupp8e onkauohteau en mohtompanit, kah pohkenateunk kesuk nashpe nukon, noh wehquetuk kehtahhanne nippeash kah sokenuk ut woskeche ohkeit, Jehovah ne 8wesuonk.
5.9 Noh manuhkehe[ó]nt machheómukeh, ayeuhkonittue manuhkesit: newaj noh mahchaiit pish ayeuuhkontam wonkonous.
5.10 Nag sekenauáog áuskómuwán[i]tcheh, ut squontamut: kah unkquanumaog noh sampwe [á]n8wanitcheh.
5.11 Newutche, newaj kuttahshkuhkom8ongan8 ohtag matchekuut, kah kuttamaunumauau wheate weanunash, k8wekitteamw8 qussukquanekomukquash, qut na mátta pish kutayéineau, kutohketeamwop wunnegene weenominneohtekonash, qut matta pish k8ch wuttattam8uneau wine.
5.12 Newutche n8wahteoh monáe kuppanneseongash, kah kummishe matcheseongan8ash: nag unkquanumeheáog sampweussenitcheh, attumunumwog kemonkquatunk, kah quinnuppináog matchekuoh wutch wussampwayeum8óut, ut squontamut.
5.13 Newaj waantog pish chequnappu na ahquompag: newutche ne matche ahquompi.
5.14 Natinneham8k wanegik qut matta machuk, onk woh kuppomantamumw8: kah neit Jehovah ayeuhteae Manit, pish k8weetomukou nean8waóg.
5.15 Sekeneam8k machuk, kah womantam8k wanegik, kah menuhketeo8k wussittumoonk ut squontamut. paguodche woh Jehovah ayeuhteae Manit, kitteamonteanumau wussekqshontamoh Joseph.
5.16 Newaj Jehovah ayeuhteae Manit, noh Lᴏʀᴅ, yeu n8wadt, mauém8onk pish ut wame maikontu, kah pish n8waog ut wame maikontu, Quah, quah: kah nag pish wehkomaog ohketeaenúh mauunat, kah nag nahtôahpôsitcheg mauémuneat.
5.17 Kah ut wame wenominneohtekonit pish mauém8onganu8: newutche kuppaumuhkaush wussin Jehovah.
5.18 Missi kutonkapunnaongan8 kodtantam[ó]gish ukkesukodtum Jehovah, toh waj ne? ukkesukodtum Jehovah ne pohkeni, kah matta wequai.
5.19 Onatuh wosketomp wasemwuhteauont qunnónouoh, kah mosq wunnamheuh; asuh petutteadt wetuomut, kah quenohtunk wunnutch hassunnutonganit, kah ask8k umm8whoh.
5.20 Sunnummatta ukkesukodtum Jehovah pohkenâno, kah matta wequaâno, mishe pohkeni, kah matta wohsittán8.
5.21 ¶ Nussekeneam, nutjishontam kumishadtup8e kesukodt8mash, kah matta nukqutchumontam8 ut kummiyae mukkinneongan8out.
5.22 Tohkónogque kuttinnumiinneau chikohtae mag8ongash, kah kummeetsue sephausuongan8oash, matta nish nuttápeneam8unash: kah matta toh nuttin tupantam8 k8nogk8e wunnohteae mag8ongash.
5.23 Amaunumáh kukket8homae mishont8waongash: newutche matta nunn8tam8 wunont8wae violsash.
5.24 Qut wussittumoonk ogque womhetchuaj nippeit, kah sampweusseonk ogqueyeuitch kusséhtannupit.
5.25 Sun kuttinnummiimwóus sephausuongash, kah mag8ongash ut touohkomukqut yauunchage kodtumwae, woi Israelle wek?
5.26 Qut kuttahshinumumw8 wut$tabernaklum kum-Molechumw8, kah kut-Chiunumw8, kittinnukontunkanoôog, wutannogqussumoh kum$manitt8mw8, ne kezteoog.
5.27 Newaj missinnaheneog, en ongkoue Damaskus, wussin Jehovah, noh âs8wesit um-Manitt8moh ayeuhteáog.
6.1 MIssi wutonkapunnaongan8 neg sesegeneogig ut Zion, kah pabuhtantogig Samariae wadchu, ne as8wesik ukkehchem8 wutohtimoinneunk, ut toh wam8gkup wek Israel.
6.2 Paumukaum8k C[á]lneh, kah naum8k kah na$wutch onkq Hamath mohsag, neit womussek Philistianse Gath, sun nash aneukomóm8ash yeush ass8tam8ongash, asuh wussissippoiyeue anue missi onk kussissippoiyeum8?
6.3 Kenaau nóadtit ponamog mahche kesukod kah pas8che paudtook [ch]ek[e]e appuonk.
6.4 Sepsin[ó]gish Ivorie appinneat, kah sesepauéhettit ut wutappinneaóut, kah m8whahettit ut lambsoh wutch flockut, kah calfsog wutch nashaue cowashinn[è]$omukqut.
6.5 Kodt8homâhettit nashpe wunnont8wae viol, kah natwontamóhettit wunnont8wae auwohteaongash onatuh David.
6.6 Neg wadtattogig wine ut wuttattamwaitchuut, kah sussequéog nashpe wanegik pummee, qut nag matta neuanatam8og wuttamehpunnaongash Joseph.
6.7 ¶ Newaj eyeu missináhettit weeche nah negonshanutcheh; kah ummishadtupp8ongan8 neg sesepauécheg[,] pish ontahtauun.
6.8 Lᴏʀᴅ Jehovah chadchekéyeuau nashpe wuhhogkat, wussin Jehovah ayeuhtea[n]e Manit, nutjishontam 8neetuonk Jakob, kah nussekeneam ummishekomukquash: newaj mag8 keitotan kah wame ne na ohtag.
6.9 Kah pish n$nih, na app[é]hettit piogqussuog wosketompaog pasuk wetu, nag pish nupwog.
6.10 Kah wosketomp 8shissoh pish wunnemunukquoh, kah noh chagoswont, sohh8wuttauunat wuskonash wutch wetu[ô]mut, kah pish unnau neh apinitche sussipponkomuk, sun howan k8wetomuk? kah noh pish n8wau, matta: neit pish kussimw8, chequnapsh: newutche matta woh nummis[h]am8mun 8wesuonk Jehovah.
6.11 Newutche kusseh, Jehovah ann8teamw8, kah noh pish togkodtam mishe weetu nashpe touwutchatham8ongash, kah weetuomem nashpe papokquogish.
6.12 ¶ Sun woh horsesog ushsháog qussukquanúhtu? sun woh howan naut anaskham? nashpe oxenog newutche kukquinupinumumw8 wussittumoonk en weesweet, kah ummeechummuonk sampweusseonk en hemlockut.
6.13 Kenaau wekontamógish tahn8cheyeu8uk, kah n8waog, sunnummatta nunneemunumómun askonog nashpe nehenwonche nummenuhkesuonganun?
6.14 Qut kusseh, kutayeuhkonittue waapenumauunumw8 wutohtimôin, woi wek Israel, wussin Jehovah ayeuhteaue Manit: kah nag pish kutonkapunanuk8oog wáhwutch petutteamuk Hamath, wehque touohkomukque sepuut.
7.1 YEu Lᴏʀᴅ Jehovah nahtinukqun, kah kusseh, noh kuhkénauéheop chansompsoh, waj kutche sonkuk nahohtôeu sonkashkod, kah kusseh, ne nahohtóeu sonkashkodtu8k mahche tisśquodt ketass8t.
7.2 Kah nniyeup, nahchipp8hettit ohkee moskehtuash, neit nussip woi Lᴏʀᴅ Jehovah, ahquontash k8wehquetumoush, howane woh nashpe omohkit Jakob, newutche noh peississu.
7.3 Jehovah yeu wutaiuskoiantamun, matta pish ne nano, wussin Jehovah.
7.4 ¶ Yeu Lᴏʀᴅ Jehovah nuttinne nahtinukqun, kah kusseh, Lᴏʀᴅ Jehovah, wehquetum ayeuhkontamunat nashpe n8tau, kah mahchikkussum mishe monoi, kah kodchuhki meech.
7.5 Neit nussip, woi Lᴏʀᴅ Jehovah, neteas[e]ussish, k8wehquetumoush, howane nashpe woh Jacob waapit? newutche noh peississu.
7.6 Jehovah yeu wutaiuskoiantamun, yeu wonk matta pish nnano wussin Lᴏʀᴅ Jehovah.
7.7 ¶ Yeu nuttinne nahtinukqun kah kusseh, Lᴏʀᴅ quenikkompau hassunnutunkanit, ayim nashpe quttuhwheganohtog, quttuhwheganohtog ut wunnutcheganit.
7.8 Kah JEhovah nuttinuk, Amos teagwas kenaum? kah nussip, quttuhwheganohtog, neit Lᴏʀᴅ n8wau, kusseh n8[no]htó quttuhwheganohtog ut wunnashaum8out Israelle nummissinninnumog, matta wonk nag nuppaumukauoog.
7.9 Kah ukqunuhqui ayeuongash Isaak pish touish[i]nneash, kah Israelle Sanctuariash, pish touishinneash, kah nutayeuhkonittue omohkeontam wek Jeroboam nashpe togkodteg.
7.10 ¶ Neit Amazia Bethelle sepausuaen ann8team8 en Jeroboamut, Israelle ketass8t n8wau, Amos, ayeukonittue k8nass8muk, ut nashaue wekit Israel, ohke matta tapenum8 kehchithontamun wame ukkutt8wongâsh.
7.11 Newutche yeu wussin Amoz, Jeroboam pish nup ut togkodteganit, kah pish Israel wunnamuhkut missinnoe monchanau, wutch nehenwonche wutohkeout.
7.12 Wonk Amaziah unnau Amosoh woi ken naumoenin, monchish, ushpuhh8ash Judae ohket, kah naut meech petukqunneg kah naut quoshodtush.
7.13 Qut wonk quoshodtuhkon ut Bethel, newutche ne ne ketass8t wussanctuarium, kah ketass8t wutayeuonk
7.14 ¶ Neit Amoz namp8ham, kah unnau Amaziahoh, nen nummatta nukquoshodtumwaenueh, kah matta wunnaumonuh quoshodtumwaen, qut nen nutherdsumanuop, kah nummauunneomp Sycamore meechummuongash.
7.15 Kah Jehovah nunneemunukup asuhkauog flock, kah Jehovah nuttugkup, quoshoe missohhamau nummissinninnumog Israel.
7.16 ¶ Newutche yeuyeu ken n8tash wuttinn8waonk Jehovah, kussim, ayeuhkonittue quoshoe missohhamauuhkon Israel, kah padtippashitteau8kon kukkutt8onk ayeuhkonittue wek Isaak.
7.17 Newáj n8wadt Jehovah, kummittamwus pish nánwun8squaausuenu8 ut keitotanat, kah kenaumonunk, kah kuttaunog pish penushaog nashpe togkodteg, kah kutohke pish chadchabenumun nashpe pemuneat, kah pish kenup ut nishkeneunkquodte ohkeit, kah Israel pish wunnamuhkut missinoou wutch wutohkeit.
8.1 YEu unne Lᴏʀᴅ Jehovah n8wahteauwahikqun, kah kusseh, man8tadt ohtaash neepunne meechummuonk.
8.2 Kah n8wau Amos, teagwas kenaum? kah nussip, neepunne meechummuonk ut man8tadt, Jehovah nuttinuk, wohkukquoshik nuhkuhkauau Israelle nummissinni[n]numoh, matta pish wonk nag nukkishkukanoog.
8.3 Kah Templee ket8homaongash nish pish 8[n]8ongash ne kesukok, wussin Lᴏʀᴅ Jehovah: na pish umm8noneau nuppoe muhhogkunk nishnoh$ut, nah wussohwhohkonauh chequnnu.
8.4 ¶ Yeu n8tam8k kenaau maseashqueogish quenau[h]ikquit, mahchumweheonat machekuog ut ohkeit.
8.5 An8wahettit, toh pish utt8che kutchissun wuske nepauz, onk woh nummagumun weatchiminneash? kah Sabboth, onk woh nussohwuttomun wheatash, peehteauhettit Ephah, kah mashteauhettit shekle kah as8kekodteam8e pann8wom8 ut quttuhhegash?
8.6 Onk woh nutadtoamun matchekuog wutche silver: kah quenauhikqut wutch mokkussinash: nux kah mag8og machukish wheatash.
8.7 Jehovah chadchekeyeuau nashpe 8[n]etuonk Jakob, wunnamuhkut matta n8wewannanatam8 pasuk wutanakausuongash.
8.8 Sunnummatta pish ohke nunnukshano wutche yeush, kah nish$noh pasuk mau na wadohkit? kah pish mamusse waabu onatuh tomogkon[,] kah pish sohwhohkon, kah quttuhshau, neane kishke Egypte sepuut.
8.9 Kah pish nnih ne kesukok wussin Lᴏʀᴅ Jehovah, n8wayah nepauz puhshaquadt, kah nuppokenahto ohke, pohkohquodtae.
8.10 Kah nukquinnuppinum kummishadtupp8ongan8oash en mauunat, kah wame kutt8homaongan8oash en mauemunat, kah nunnuhkenumau man8tionak en wame muss[e]ganog, kah m8sontuppaonk en nish$noh muhpuhkuk, kàh nutogque maumuttamwahtauun wutch wunnequttegheonuh, kah na adt wohkukquoshik onatuh wesogke kesukodtut.
8.11 ¶ Kusseh, kesukodtash peyom8, n8wau Lᴏʀᴅ Jeovah, woh nutann8n mahshagquodt ut ohkeit, matta petukqunnege mahshagquodt, asuh nippee kuhkutt8n8onk; qut n8tamunat wuttinn8waongash Jehovah.
8.12 Kah nag pish nanwiyeuog wutch kehtahhannit onk yaen ketahhannit, kah wutch nanummiyeu en wutchepwoiyeu: nag pish ahausukque ussishaog natinnehamunat wuttinn8waonk Jehovah, kah matta pish wunnampteau8uneau.
8.13 Ne kesukok wunneetue penompaog, kah wuskenuog pish chadcheweog wutch kohkutt8n8onk.
8.14 Nag chadchekeyeuwacheg nashpe ummatcheseonk samaria, kah n8waog, Kum-Manitt8m, woi Dan, pomantam, kah wuttinniyeuonk Beersheba pomantam, nag pish penushaog kah matta pish wonk omohkeog.
9.1 NUnnauomp Lᴏʀᴅ quesukompau Altarut, kah n8wau, togkodtash pametohtag ut squontamut onk woh postash nunnukshaash, kah nag tummetah ut uppuhkuk8óut, nag wame kah pish nunnush maumachishyeuutcheg t togkodteganit, noh waseemwut matta pish pohquohham8, kah noh nah pohquohhog matta pish pohquohham8.
9.2 Tohkónogque wuttinônukôneau chepiohkomukqut na pish nunnutcheg 8tinon: tohkônogque n[ó]ntauáhettit kesukqut na pish n8ch n8kinôneau.
9.3 Tohkónogque wutádtahshôneau wuhhogkáuh ut woskeche Carmel, pish nunnatinneohteam, kah na pish n8tinóneau; kah tohkonógque adtahshit wutch anaquabeh ut wutchómqut kêhtahhannit, na pish n8ch ann8non ask8k, kah nah pish wussogképw8h.
9.4 Kah tohkónogque missinnâinneau ut anaquabhettit matwaog, na n8ch pish ann8tamun togkodteg, kah na pish wunnushóuh, kah nupponamauôog nuskesukquash wutch machuk, kah matta wutch wanegik.
9.5 Kah Lᴏʀᴅ Jehovâh ayeuhteaunit, noh masunuk ohke, kah pish sabohteau, kah wame neg na wadohkitcheg pish móog, kah pish mamusse ogque waabu tomogkanit kah pish qutuhshau, onatuh kishke Egypte sepuut.
9.6 Noh kezteunk hahtôeu sohkunkque kesukquash, kah quenohtauun wutchippan8moh ut ohkeit, noh wehquetuk kehtahhanne nippe, kah sôkenumun ut wosketohkeit: Jehovah ne 8wesuonk.
9.7 Sunnummatta kuttatuppeyeum8 ut nuhhogkat wunnechanit Ethiopiansut, woi wunnaumonuh Israel, wussin Jehovah? sunnummatta nussohh8wunop Israel wutch ohkeit Egypt, kah Philistiansog wutch Caphtor, kah Syriansog wutch Kir?
9.8 Kusseh, wuskesukquash Lᴏʀᴅ Jehovah, ohtaash ut matcheseae ass8tam8onganit, kah nuppagwodtauun wutch wosketohkeit, qut matta papaquanne nuppagwadto8h wek Jakob, wussin Jehovah.
9.9 Newutche kusseh, nutann8team, kah nunnanahkinum wek Israel ut kenugke wame wutohtimôneash, onatuh weatchimineash nanóhkinu[mu]k ut nanohkinéganit; qut matta pish peasik puhkukquash pogkishininn8 ohkeit.
9.10 Wame matcheseae nummissinninnúmog pish nupwog ut togkodteganit, neg an8wacheg, machuk matta pish kummatánuk8mun, asuh ko[s]hkomme tohqunuk8unan.
9.11 ¶ Ne kesukok n8waapinum wuttabernaklum David ne paushonk, kah nussukikkunum n[i]sh tauwutch[a]shunkish, kah n8waápinum sohquagish, kah nutogque weekikon nóadt.
9.12 Onk woh nag ohtoog Edome asqusho[ni]tcheh, kah wame penuwohteaog neg massawhutcheg wutche n8wesuonk, wussin Jehovah noh yeu asit.
9.13 Kusseh, kesukodtash peyom8 wussin Jehovah, anask[h]amwen pish mattannau kepenumwaénuh, kah tahtaskehkog weenomineash, noh ahketeadt wuskannemunneash, kah wadchuash pish padtippashinash weekone wine, kah wame wadchuash pish sabahteash.
9.14 Kah wonk nukqu[h]chuwutto ummissinoonk nummissinninnumog Israel: kah nag pish ayimwog sokqshae onatash, kah wutayinneaoash, kah pish ohketeaog weenominneohtekonash, kah wuttattamwog ne wine: nag pish wonk ayimwog tanohketeaongásh, kah meechwog meechummuonk.
9.15 Kah nag nutohteuhkonunk wutohtuóut, kah nag matta pish wonk pohqunoog wutch ohkeit ne anumauôgkup, wussin Jehovah kum$Manitt8m.
