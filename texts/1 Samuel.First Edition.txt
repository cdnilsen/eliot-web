1.1 KAh na mo howae wosketomp ut Ramathaim$zophim, ut Ephraime wadchuut, kah ussowesu Elkanah, wunnaumonuh Jeroham, wunnaumonuh Elihu, wunnaumonuh Tohu, wunnaumonuh Zuph, wut-Ephrathit.
1.2 Kah nees8kauan, pasúk ussowesu Hannah, kah ongkatog usowesu Peninnah: kah Peninnah wunneechaneu, qut Hanna wann[é] wunneechaneu.
1.3 Kah yeuoh wosketomp kokodtumwae wutch papau[m]shau ukkeitotanat waussummuónat, kah séphausinat en Jehovahut ayeuhteainnitt8ut, ut Shiloh, kah neesuoh wunnaumonuh Eli, Hophni, kah Phinehas, wussephausueneumoh Jehovah, na appuog.
1.4 Kah adt8cheyeu88k sephausu Elkana, ninnumauau wutchippiyeum8ash Penninnah ummittamwussoh, kah wame wunnaumonuh kah wuttaunoh.
1.5 Qut aninnumauau Hannahoh neesip[s]ke chippai. (néwutche womonau Hannah, qut Jehovah uhkuphamauoh wutôontomuk.
1.6 Kah noh ayeuohkonont 8saume m8m8sqheuh, umm8sqheonat, newutche Jehovah ukkuphamauoh wutôontomuk)
1.7 Kah ne wutussen nish$noh kodtumm8, k[ó]hkuhqueit en wékit Jehovah, ne wuttinne m8m8sqheon: newaje móg kah matta méetsu.
1.8 Neit Elkanah wessukeh wuttinukquoh, Hannah, tohwutch m[a]uan? kah tohwutch mat meetsean? kah tohwutch kuttah neuantam8m8uk? sunnummatta nen anuehkauoh ut kuhhogkat, onk piogqussuog wunnaumoniinneunk?
1.9 Neit Hannah neepau mahche meetsehettit ut Shiloh, kah mahche wuttattamweh[e]ttit (kah Eli sephausuen quenappu appuonganit, kishke [n]e[é]patunkquonkanit ut wuttempleumut Jehovah)
1.10 Kah weesogkinwoh ukketeahogkóunoh kah peantamauau Jehovah, & m8cheke mau.
1.11 Kah quosho[a]e quoshauau kah n8wau, wôi Lord ayeuhtéaunit, wunnamuhkut monunnéaman wutu[X]quanumoonk kittinneume mittamwossis, kah mehquanumean, kah matta wananumoadt kittinneum qut anninnumauadt kittinneum mukkatch[o]uk[s], neit pish nummagun en Lordut, nisohke pomontog, kah [m]atta pish mosum8un uppuhkuk.
1.12 Kah nnih nagwutteae peantog anaquabit Jehovah, Eli kukk[i]nneasu wutt8n.
1.13 Kah Hannah kutt8 ut wuttahut, webe wussissitt8nash mamonchem8ash, qut wuttauatonkqussuonk matta n8tunkquodtinno: newaj Eli unnant[o]g kogkeu[ss]ippa[m]8.
1.14 Kah Eli wuttinuh, uttoh kussohke kogkeissippamwin? amaunsh k8wineum.
1.15 Kah Hannah namp8ham kah n8wau, matta nussontimom, nen néuantamweteahh8wae mittamwossis, matta n8tattam8 wine, asuh onkup, qut nuss[ó]kin nukketeahogkou anaquabit Jehovah.
1.16 Ahque ogquanum kittinneum wuttaunut Belial, newutche wutch monatut nunneuantamwe natwontam8onganit, yeu nuppajeh nukketohkam.
1.17 Neit Eli namp8ham kah n8wau, wunohteae monchish kah um-Manitt8moh Israel aninnumunkqush kuppeantamoonk ne wehquetumauadt.
1.18 Kah noh n8wau, kittinneum namehteauitch kitteamonteanittuonk anaquabean, neit mittamwossis monchu kah meetsu, kah wutti[n]nussuonk matta wonk neuanâtamween8h.
1.19 Kah nompoae omohkeog kah waussumwog ut anaquabit Jehovah, kah qushkeog, kah peyaog wekuóut ut Ramah, kah Elkanah 8wâheuh Hannah ummittamwussoh, kah Jehovah ummehquanumoh.
1.20 Newajeh nnag, ahquompi áunak, mahche Hanna wompequait, neechau wunnaumoniinneuh, kah wuttissowenun Samuel, newutche n8wehquetumauo[n]apuh Jehovah.
1.21 Kah wosketomp Elkanah, kah wame wek, kuhkuhqueog, magunat en Jehovahut kokodtumwae sephausuonk, kah ukquoshaumuwaonk.
1.22 Qut Hannah matta kuhkuhqueu, newutche unnau wessukeh, matta nukkuhkuk8h nô pajeh mukkies wut8chinin[ô]nat, kah neit pish nuppas8, onk woh neepau anaquabit Lord, kah na woh wutapin micheme.
1.23 Kah Elkanahoh wessukeh unnuk, ussish utto[h] án tapeneaman, ne apsh nô pajeh kut8chiniñaheonat, webe Jehovah menuhk[e]tauitch wuttinnowaonk: neit mittamwossis wutappin, kah wunn8nuh nô pajeh wut8chininnáheónat.
1.24 Kah mahche 8chinináheont, wunnashpenuh, nashpe nishuog cowashenemesog, kah pasuk ephah n8khik, kah wishquie wine, kah uppas8uh weekit God ut Shiloh, kah mukkies peississeup.
1.25 Kah nushaog kowashineuh, kah pas8áog mukkiesoh Elut.
1.26 Kah noh n8wau, woi nussontimom, neane kukketeahogkou pomóntog nussontimom, nen mittamwossis ne adt kechekompauwehtauunop, paantamauog Jehovah.
1.27 Yeuoh mukkies n8che peantamunah; kah Lord nittinnumunk n8wehquetumóonk kah nanompassumogkup.
1.28 Newajeh wonk nunnoguhkouheónuh Jehovah[;] uttohsohkepomontog, noh pish nam[a]kouheonuh Jehovah. Kah na wuttit wowussumon Jehovah.
2.1 KAh Hannah peantam kah n8wau, nuttah wekontam8m8 Jehovahut, nutaskon tohshinau ut Lordut: nutt8n mishegskehtauun ánue nummatwomit, newutche n8wekontam ut k8wadchanuwaonganit.
2.2 Matta howan wunneetupanatamweyeu8 onatuh Jehovah newutche wanne onk howan webe ken, asuh ne teague qussuk ogqueneunkquodtinno num-Manitt8munónut.
2.3 Ahque wonk wussaume pittuánm8e keket8kunk: mishánussuonk sohham8m8uhkitch wahteóe God, kah noh nashpe usseongash qutompagh8ta[u].
2.4 Wutahtompe8oh menuhkesuenuog poh[sh]áog, & neg togkussittasukeg, puttukquobpinóog menuhkesuonk.
2.5 Neg numwameechumitcheg, wuttinneumuhkausuog wuhhogkauh wutche petukqunnunk: kah nag kodtupwutcheg, newutteasheyeuunneau: nemehkuh mehcheyeu nesausuk tahshegheau, kah m8chekegheont, n8chumwesu.
2.6 Jehovah nushehteau, & uppomantamwa[h]heuh, 8w8ms[uu]noh weenohkeit, kah ukkúhkuhk8unoh.
2.7 Jehovah matchekhuau, kah wenauwekhuau, tiuhquonkhuau, kah tahshinnuau.
2.8 Waapenau matchekuoh wutch pukquehtu, kah tahshinau we[n]sh[á]enuh, wutch annohkeit, uppon[ó]nat kenugke sontimohtu, wutahtauwaheonat sohsumóe appuonk, newutche wuñepatunkquonkash ohke wuttaiheash Jehovah, & noh ukquenohtauun muttaok
2.9 Nanawunnum wusseet8óash wunnetupanatamwenúog, kah matchetowog pish chequnappuog ut pohkenahtu, newutche nashpe menuhkesuonk matta howan sohkòsu.
2.10 Ayeuuhkonukqutcheh Jehovah pish sukquehtahwhóog, wutch kesukqut pish uppaduhqunumauoh: Jehovah pish wussittum wáhqushik ohke, kah noh pish menuhkesheau ukketass8tam8moh, kah pish tahshinumauau wutaskonoh saséqunoncheh.
2.11 Kah Elkanah au Ramah wekit, kah mukkies wuttinneumuhkauau Jehovah anaquabit Eli sephausuenin.
2.12 Kah wunnaumonuh Eli, neh wunnaumonuh Belial, matta wahéauog Jehovah.
2.13 Kah yeu sephausuenuog wuttinheaongan8 missinninnuh, howan sephausit sepháusuen wuttinneumoh nashpe peyaoh, ash pamekommet[á]g weyaus, weyáuse uhquon, nishwanitteai, ut wunnutcheganit.
2.14 Kah ukkussuko[n]kon ahkuhqut asuh panut asuh Caldronut, asuh potut: kah weyausuhquon wame ne paudtonk, sephausuen wunneemunnum8un, ne wuttinheonéau Shiloh, wame Isráelitsoh neh nô paonutcheh.
2.15 Wonk chágossumohettet wees sephausuen wuttinneumoh peyaoh, kah unnau wosketompoh neh sephausinitcheh, áni[u]numah weyaus nutapwónat wutch sephausuen, newutche matta kodtantam kesittae weyaus, qut askeyaus.
2.16 Kah howan unnont, ahque panushonch teanuk chikossumunat wees kah neit nemunush uttoh an kodtantog kukketeahogkou, neit woh namp8hamau, matta qut yeuyeu aninnumah: k[á]h matta nan8g, neit kutchekee neemunnumauunun.
2.17 Newajeh ummatcheseongan8 wuskenuog missag ut anaquabit Jehovah, newutche missinninnuog jishántamwog sephamauongash Jeh[o]vah.
2.18 Qut Samuel wuttinneumuhkausu anaquabit Jehovah, mogkiesuit, puttukquobpissu wompanaki[nn]e Ephod.
2.19 Wonk, ohkasoh ayimunk monakenem kah uppaudtauon asekodtumokish, weech[e] kuhkuhk8mónt wessukeh, sephausinneat kokodtumwae sephausuongash.
2.20 Kah Eli wunanumau Elkana kah ummittamwussoh, kah n8wau, Jehovah aninnumunkqush wuskannem yeuoh wutch mittamwossis, wutch wehquétum8onk nen nogohkouheoncheh Lordoh: kah nag moncheog nehenwonche wekuout.
2.21 Kah Jehovah natauwaheau Hannahoh, neit wompequoou, kah nishwekheau wunnaumo[u]sinn[n]euh, kah neés8oh wuttauneuh, kah mukkies Samuel kenuppetu anaquabit Jehovah.
2.22 Kah Eli kechisu8, kah n8tam wame ne wunnaumonuh a[n]heonit wame Israelloh, k[á]h neesinwog mittamwussissoh neh m[o]enitcheh ut mukkinneae kommukque squontamut.
2.23 Kah nah wuttinuh tohwutch yeush usseog? newutche nunn8tám kummatcheséongan8oash, nashpe wamu yeug missinninnuog.
2.24 Pâ nunnaumonunk, néwutche, matta ne wunusseteunkquot, ne n8tam, kummatcheseaheomw8 ummissinninneum[o]h Jehovah.
2.25 Pasuk wosketomp matcheneheont onkatoge, wussittumwaen pish 8sumoh qut wosketomp matcheneheont J[é]hovah, howan woh wunnanompanwonshuh? qut matta n8tamoog 8wadtauatonkqussuonk 8sh8oh, newutche Jehovah kodnushau.
2.26 Kah mukkies Samuel, kenuppetu, kah womonukqussu na neeswe Lord kah wonk wosketompaog.
2.27 Kah na uppeon manittowomp Eliut kah wuttinuh, yeu wussin Jehóvah, sun pahke nunnogqussip wek8 k8shóg aphettit Egypt wekit Pharoh?
2.28 Kah sun nuppepenauous wutch wame Israelle chippan8onganit n8sephausueneumuneat, ummagunat ut nutaltarumut, chikohsumunat incense wuthogquiñeat Ephod ut anaquábeh kah sun nummagunus en wekuout k8sh8oog, wame n8tae mag8ongásh nashpe wunnaumonuh Israel.
2.29 Tôhwutch tattogskomok nússephamonteaongash, kah nuttinnumonteaongash, nish ann8teamoweanish ut nutayeuonganit, kah kutanue quehtianum kenaumonunk onk nen, k8nogquehtenaoont, nashpe wanegugish wame ummag8ongan8ash Israel nummissinninneumog.
2.30 Newajeh Jehovah umManitt8moh Israel n8wau, wunnamuhkut nussip, kek, kah weekou k8shog, pish pomusháog anaquabeh micheme, qut yeuyeu Jehovah n8wau, nô8sukiitch, newutche nag quohtianumutcheg, nukquehtianumóog, kah neg jishanumutcheg neg  pish nutjishanumôog.
2.31 Kusseh kesukodtash peyaum8, pish nuttummetahham kuhput, & wúhpit k8shog week8, ná matta pish kechisuun8 kekit.
2.32 Kah pish kenau matwau ut nutayeuonganit, ut wame wenauwetuonganit ne anumauont God Israeloh, kah na matta pish kechisuun8 kekit micheme.
2.33 Kah noh wosketomp wag kuttaiheit, noh matta pish tamuhtahwhoog wutch nut-altarumut, noh pish mahtuppahteoou kuskesukquash, kah keneuantamhuk ut kuttahut, kah wame ne adtahshegik keek, neg pish nupp8og peissi[s]hettit.
2.34 Kah kuhkinneasuonganu, ne pish nohkuhkonkqhettit nesuog kenaumonog, Hophni kah Phinehas, pasuk kesuk pish nupp8og naneeswe.
2.35 Kah n8waápinumom pabuhtanumukque sephausuen, noh pish asit neaunag nutt[á]h, kah nuttenantam8onk, kah nutayimau papánekommuk, kah noh pish micheme pomushau anaquabit saséqunog.
2.36 Kah pish nnih, nish$noh pasuk noh séqunit wutch kekit, pish peyau kah wunnauwaeht[a]uoh, wutch kodchuki silver, & kodchuki petukqunneg, kah pish n8wáu, poneh k8wehquetumoush, sephausuenúunneat, onk woh nummeech petukqunneg.
3.1 KAh mukkies Samuel wuttinnéumuhkauau Jehovah anquabit Eli: kah wuttinnowaonk God wohquânumukquodt yeu ahquompak, na matta mo pohquáe ammansuonk.
3.2 Kah n$nih ne ahquompak Eli sepsuk ut wutayeuonganit, kah wuskesukquash n8che pogkénum8m8, onk matta naum8.
3.3 Kah asquam 8wequananteg God úhtán8g ut wut-templeumut Jehovah, ne ohtag wut-arkum God, kah Samuel sepsin kouénat.
3.4 Neit Jehovah wehkomau Samueloh, kah namp8ham, nen yeu.
3.5 Kah ussishau Eliut, kah n8wau, nen yeu, newutche k8wehkomeh, kah n8wau matta k8wehkomun8, wonk sepsish, kah monchu kah wonk sepsin.
3.6 Kah wonk Jehovah wehqutteam8, Samuel, kah Samuel omohku kah au Eliut, kah n8wau nen yeu, newutche k8wehkomeh, kah namp8ham, matta n8wehqutteam8 nunnaumon, wonk sepsish.
3.7 Kah Samuel asquam waheau8 Jehovah, kah ásquam wuttinn8waonk God nahtinóun.
3.8 Kah wonk Jehovah wehkomau Samueloh nashwudt, kah 8mohkeu, kah au Eliut, kah n8wau, nen yeu, newutche k8wehkomeh: kah Eli unnantam Jehovah wehkomau mukkiesoh.
3.9 Newajeh Eli unnau Samueloh, monchish sepsish, kah pish nnih, wehkomukquean, pish kussim, ket8kash Jehovah, newutche kittinneum ken8tunk, neit Samuel monchu, kah koueu ut wutáyeuonganit.
3.10 Kah Jehovah peyau, kah neepau, kah wehqutteam8 neane negonne, Samuel, neit Samuel namp8ham, ket8kash newutche kittinneum ken8[tun]k.
3.11 Kah Jehovah unnau Samueloh, kusseh, pish nutussem ne teag, ut Israel, ne nish$noh pasuk n8tog na[n]eese wuhtauogwash pish n[u]nnukshaash.
3.12 Ne [K]esukok nuppakodche ussen áyeuuhkonittue Eli wame ne an8waomp papaume week kutche ussean, kah wonk nuppakodche ussem.
3.13 Newutche nuttinnonah, n8sittum wek micheme, newutche matcheseonk ne wahteunk, newu[t]ché wunnaumonuh nishkheaoh wuhhogkau[h] kah matta 8tameheuh.
3.14 Newutche nutchadchekeyeuwop wekit Eli, ummatcheseonk wek Eli, matta pish pahketeau8un nashpe sephausuonk, asuh mag8onk micheme
3.15 Kah Samuel sepsin nô pajeh mohtompanuut, kah woshinum wutushquontamash wek Jehovah kah Samuel wabesu unnonat Eliah monomansuonk.
3.16 Neit Eli wehkomau Samueloh, kah n8wau Samuel nunnáumon, kah namp8ham nen yeu.
3.17 Kah n8wau, teaguas ne Jehovàh anukquean? k8wehquetumoush ahque adtohtah, Jehóvah ne nehikqush, k[á]h wonk m8cheke, adtahtauean ne teag, wame teagquasinish nish anukquean[i]sh.
3.18 Kah Samuel wuttinonásh nish$noh teag, kah matta teag wutadtahtauoh kah n8wau, noh Lord, ussitch uttoh an tapeneog.
3.19 Kah Samuel kenuppetu, kah Jehovah 8wetomuh, kah matta unnantam8 ne teague ukkutt8wongash penushait en ohkeit.
3.20 Kah wame Israel wutch Dan wehque Beersheba, wahheoog Samuel menehkheau 8quoshodtumwaeneumuneat Jehovah.
3.21 Kah Jehovah wonk nogqussu ut Shiloh newutche Jehovah nágum naehtauau Samueloh ut Shiloh; nashpe wuttin8waonk Jehovah.
4.1 KAh wuttinnowaonk Samuel nnihyeup ut wame Israelut, neit Israél sohham wutayeuuhkononat Philistiansoh, kah tuppuksinwog kishke Ebenezer, kah Philistiansog tuppuksinwog ut Aphek.
4.2 Kah Philistiansog wunnahassuog ayeuuhkononat Israel, kah quentôadtehett[t]it, Israel togkomop ut anaquabhettit Philistiansog: kah nushaog papaume yauut muttannonganog kussuoh kenauwam[é]nutche, ut ohteuhkonit.
4.3 Kah missinninnuog paahettit tuppuksinn8onganit, Israelle Eldersog n8wáog, tohwaj Jehovah togkomukqueog yeu kesukok ut anaquabhettit Philistiansog? neemskommuttuh 8n8wae wut-Arkum Lord wutch Shiloh, en kuhhogkanonut, kah peyom8uk kenugke kuhhogkanonut, ne woh k8wadchanukqunan wutch wunnutchégan8out kummatwomunnonog.
4.4 Neit misinninnuog ánn8team8og en Shiloh, ónk woh na 8tauuneau 8n8wae wut-Arkum Jehovah ayeuteanit, noh apit nanoshauwe cherubimsut: kah neesuog wunnaumonuh Eli Hóphni kah Phineas, n[aa]ppuog weeche 8n8wae wut-Arkum God.
4.5 Kah 8n8wae wut-Ark[u]m Jehovah paaum8uk ut tuppuksinn8wonganit wame Israel mishont8waog mishe mishont8waonk newaj ohke s8wag.
4.6 Kah Philistiansog n8tamohettit wuttauatonkqussue mishont8waonk, n8waog, t[ò]hnauwuttam88 unnont8wae yeu mishont8waonk, ut wuttuppukkussinn8ongan8out Hebronitsog; kah wahteauog wut-Arkum Jehovah peyaum8 ut tuppuksinn8wonganit.
4.7 Kah Philistiansog wabesuog, newutche n8waog, God peyau ut tuppuk[s]inn8onganit, kah nag n8waog, missi kutonkapunnaonganun, newutch asquam ne nussittonqu[à]tinn8 négónaeu.
4.8 Missi kutonkapunnaonganun, how[a]n pish kuppohquohwhunukqun wutch wunnutchegan8out yeug matikkenukeg manitt8og? yeug manitt8og togkomuhpanneg Egyptiansog, nashpe wame unninneaongash ut touohkomukqut.
4.9 Menuhkeseg, ogquesek menuhkoshketompaut, woi kenaau Philistiansog, onk matta woh kenaau 8tinneume[in]eau Hebrewsog, neanehikqueogkup, woskétompo8k, kah ayeuteák.
4.10 Kah Philistiansog ayeuteaog, kah Israel mo togkomau, kah nish$noh pasuk ushpuhh8au wekit: kah na mo missi paguanittuonk, newutche nishwinchage muttannonganog kussuog Israelle ahkeishacheg penushaog.
4.11 Kah wut[-]Arkum God neemunnumun, kah neesuog wunnaumonuh Eli Hophni kah Phineas nushoog.
4.12 Kah Benjaminne wosketomp quogqueu wutch kenauwamehtu, kah peyau Shiloh ne kesukok, wuthogk8unash nehnekshaash, kah ohke uppuhkukqut ohteau.
4.13 Kah paónt kusseh, Eli appu appuonganit kishke may$ut, askuhwheteau, newutch wuttah nunnukshau papaume wut-Arkum God, kah wosketomp paont keitotanat, kah wutaunchem8kanuh, wame keitotan mishont8wae mauog.
4.14 Kah Eli n8tog mishont8wae mauonk n8wau, toh nauwuttam88 yeu wogkoueongane mishont8waonk? kah wosketomp kenuppe petutteau, kah wuttinnon Elioh.
4.15 Kah Eli pasuk8gun tahshinchage kah shwosuk tahshe kodtumwohkom, kah wuskesukquash pogkenum8m8ash, onk matta woh naum8un.
4.16 Kah wosketomp unnau Elioh, nen noh sohhog wutch kenauwamehtu, kah n8sem yeu kesukok wutch kenáuwamehtu, kah n8wau, toh na$ut n$nih, nunnaumon?
4.17 Kah an[n]8naénin namp8ham, kah n8wau, Israel wusseemo ut anaquábhettit Philistiansog, kah na wonk mishe paguanittuonk kenugke missinninnuut, kah nees8og kenaumonog wonk Hophni kah Phineas, nupp8k, Kah wut-Arkum God maumunni.
4.18 Kah n$nih, mashog wut-Arkum God, ont8nu penushau, wutch appuonganit kishke squontamut: kah wussittipuk pohkshau kah nupp8, newutche noh mo kechisu8, kah t8hkequn, kah wussumau Israelloh yauunchage kodtumwae.
4.19 Kah wushimoh ummittamwussoh Phinneas, noh mo wompequau, nahen neechau, kah n8tog unaunchem8kaongash, wut-Arkum God mammunni, kah wessenumoncheh kah wessukeh nupp8oh, nauwaeu, kah neechau, newutche wutonkquommom8ongash nuhkuhkunk.
4.20 Kah nahen napuk, mittamwussissog neg kehchekompauwehtauoncheg, wuttinouh, ahque wábesish newutche keneecham wunnaumoniin, qut matta namp8hamau, asuh 8t8wontam8un.
4.21 Kah wuttissowenau mukkièsoh Ichabód, n8wau, sohsumôonk amaemo wutch Israel (Newutche wut-Arkum God mammanni, kah newessenumonche, kah wessukeh.)
4.22 Kah noh n8wau, sohsum8onk amái wutch Israelut, newutche wut-Arkum God Mammunni.
5.1 KAh Philistiansog mamwog wut-Arkum God, kah 8táuuneau wutch Ebenezer en Ashdod.
5.2 Philistiansog mammohettit wut-Arkum God, uppaudtauunau wekit Dagon kah upponamunau kishke Dagon[.]
5.3 Kah Ashdod apitcheg nompoae omohkehettit, kusseh, Dagon penushau wuskesuk Jehovah, kah nemunaog Dagonoh, kah upponouh wonk ut wutayeuonganit.
5.4 Kah nompoae omohkehettit nompuhkeik, kusseh, Dagon penushau wuskesuk en ohkekóntu ut anaquohtag wut-Arkum Jehovah kah uppuhkuk Dagon káh naneeswe wutoht8tunitchanash tummussumunash, nashpe ne pametshik ut squontamut, webe ukkeithog Dagon sequnnumau[á]u.
5.5 Newaj wu[s]séphausueneumoh Dagon, asuh howan noh petutteadt Dagon wekit, matta ohpanukeog ne pametshik wekit Dagon ut ashdod pajeh yeu kesukok.
5.6 Qut wunnutcheg Jehovah tuhkequan ut neg apitcheg Ashdod, kah uppaguanuh, káh wuttogkomuh nashpe Emrods, Ashdod kah wussissippoiyeumash[-]
5.7 Kah Ashdode wosketompaog naumohettit ne n$nih, n8waog wut-Arkum um-Manitt8moh Israel, matta pish wetomuk8unan, newutche wunnutcheg tuhkéquan ut kuhhogkanonut, kah ut Dagonit kum-Manitt8munonut[.]
5.8 Newajeh ann8teamohett[t]it, kah mounaog wame Philistianse sontimoh kah n8waog, toh kittinteauunan wut-Arkum um-Manitt8m8uh Israel: kah nag namp8hamwog, wut-Arkum um-Manitt8moh Israel quinnuppewuttauunach en Gath, kah quinnuppe wuttauog wut-Arkum um-Manitt88moh Israel.
5.9 Kah n$nih, mahche quinnuppewutta[u]wehettit, wunnutcheg Jehovah ayeukontam keitotan nashpe mishe paguanuonk, kah togkomau keitotanae wosketompuh naneese papeississitcheg, kah matikkenukeg, kah ahtáuog Emrods ut ukôsuonganuout.
5.10 Newajeh negonsh[a]uwahettit wut-Arkum God en Ekron, kah n$nih wut-Arkum God paom8uk Ekron, Ekroniitsog mishont8waog, n8waog, quinnuppewuttoog en kuhhogkanonut wut-Arkum um[$]Manitt8moh Israel kenushikqunanonut, kah kummissinninneumunnonuh.
5.11 Neit ann8team8og, kah mounaog wame Philistianse sontimoh, kah n8waog, moncheahtau8k wut-Arkum um-Manitt8m8uh Isráel, kah wonk aum8utch nehénwonche wutayeuonganit, matta kenushhikk8unanonut, kah kummissinninneumunonuh: newutche na mo nupp8e paguanuonk pannuppe wame keitotanat: wunnutchég God na mo mishe tuhkequn.
5.12 Kah wosketompaog nég matta nupp8keg, togkomoog Emrods: kah ummauonk keitotan kuhkuhquem8 en kesukqut.
6.1 KAh wut-Arkum Jehovah mo ohtau wutohtuóut Philistiansog nesausuk tahsuog nepauzsáog.
6.2 Kah Philistiansog wekomáog sephausuénúh, kah pauwauoh, n8waog toh woh kitti[n]teómun wut$Arkum Jehovah? ussinan, uttoh woh nashpe monche[a]htauog en wutayeuonganit?
6.3 Kah nag unn8wáog, moncheáhtauóg: wut$Arkum um-Manitt8m8oh Israel, ahque ne toh ut moncheáhtauók: qut kuhkinneam8k ompo[n]tinnumunat m[à]tcheseáe mag8onk, neit pish keneetskesimw8, kah pish k8wahteauwáhetteamw8 tohwaj matta nunnutcheg ámaunum8g wutch kuhhogkaóut.
6.4 Kah nag n8waog teagua matcheseáe mag8onk ne woh ompontinum[â]uogkut? nag namp8hamwog napanna tahsuog golde Emerodsog, kah napana tahsuog golde mishabuhquásog: neadtahshehettit Philistianseh Sontimóog, newutche pasuk énninneáonk kenuhkukongk8 wame, kah kussontimom8óog.
6.5 Newajeh pish kutáyeuwomw8 wutogqueneunkqussuongan8 kut-emerodsum8óog, kah wutogqueneunkqussuongan8 kummashabpohquasum8óuh, neg matchteunkeg ohke, & pish kittiñuma[u]ómw8 sohsumôonk um-Manitt8m8uh Israel: paguodche woh amaunum wuñutcheg, wutch kuhhogkaôont, kah wutch kummanitt8m8óut, kah wutch kutohkeyeuóut.
6.6 Neit tohwaj menehketeauog kuttahh8woash neyane Egyptiansog & Pharaoh menehketteauhetteup wuttahh8wóash? monchanatamwe anakausit ut nah kenugke, sunnummatta unnanumo8ussohhenneg missinninnúh nohnushagk? kah nag moncheupanneg?
6.7 Newutche yeuyeu ayim8k wuske cart, kah neemun8k neesuog wossogkodtunkanitcheg cowashinog, neg matta wayokumegig kah kishpin8k cowashineog cartut, kah pas8k calfsog wutch nag.
6.8 Kah neemunnum8k wut-arkum Jehovah, kah quenahtau8k cartut, kah golde nompekouunash, nish ompontinnumauogish, wutch matcheseae mag8onk, p8nam8k boxut ne kishke, kah moncheahtau8k, onk woh monchem8.
6.9 Kah kuhkinneam8k, kuhkuhquem8uk en mayut nehenwonche wussissippoiyeumut, en Bethshemesh, neit noh kittinheukqunnan yeu mishe machuk, qut matta nan8g, neit pish n8wahteauunan matta noh wunnutcheg togkomuk8og, qut tiadche n$nih waj n8tunkqueog.
6.10 Kah wosketompaog wutusseneau, kah nemunaog nees8oh wâsogkodtunkaninitcheh cowashinneoh, kah ukkishpinóuh cartut, kah kuppohwhôog uk-calfsumóuh ut wetuomut.
6.11 Kah nag ponamwog wut-arkum Jehovah cartut & box ne aphettit golde mishabpohquassog & wutogqueneunkqussuongan8 wut-emrodsumóuh.
6.12 Kah cowashinnog piuhsuke auog, en anshik may Bethshemesh, kah pomushaog mayut, mishont8waog neaáhettit, kah matta pohchau8og en unnohkounit asuh menadcheanit, kah Philistianse sontimóog wutasukauóuh, wehque Bethshemesh wussissepoiyeumut.
6.13 Kah neg apitcheg Bethshemesh, kepenumwog[:] 8wheatum8oash ut 8nóuhkôiyeuut, kah spadtauwompuog, kah naumwog Ark, kah wekontamwog wunnaumunnaóut.
6.14 Kah cart peyaum8 wutohteakonit Joshua up-Bethshemit, kah na ohteau, kishke mishe qussukquanit, kah uppapassehthamunaoash carte wuttuhqunash, kah sephausuog cowashinneoh, chikohtae mag8onk en Jehovahut.
6.15 Kah Levitsog n8kinnumwog wutarkum Jehovah, kah box ne noh weetohtag, ne ohtag golde nompakouunash, kah nish upponamunaoash mishe qussukquanit, kah Bethshemeshe wosketompaog mag8og chikohtae mag8ongash, kah sephausuog sephausuongash ne nan kesukok, en Jehovahut.
6.16 Kah napanna tahsuog Philistianse sontimóog namohettit, qushkeog en Ekron ne kesukok.
6.17 Kah yeushoh golde emerodsash, nish Philistiansog ompontinnummohetticheh, wutch matchseae sephausuonk en Jehovahut, wuch Ashdod pasuk, wutch Gaza pasuk, wutch Ashkelon pasuk, wutch Gath pasuk, wutch Ekron pasuk.
6.18 Kah golde mishabpohquasog, neadtahshik ukkeitotanáoash Philistiansog, wadchéiyeu8gish napanna tahsuog sontimóog, naneeswe wutch pummeneutausue keitotanash, kah wutohtimóinne otanamesash, wehque mishe qussukquanit Abel, na ponamwahettit wut-Arkum Jehovah, ne qussuk ash pamohtag pajeh yeu kesukok, ut wutohteakonit Joshua up-Bethshemit.
6.19 Kah togkomau wosketompuh Bethshemesh, newutche posompuog wut-Arkum Jehovah, togkommau missinninnúh napanna tahshinchag muttannonganogkussuoh kah nesausuk tahshinchagkussuoh wosketompuh, kah missinninnuog mauog, newutche Jehovah togkomau monaoh missinninnuh, nashpe mishe paguanittuonk.
6.20 Kah Bethshemeshe wosketompaog n8waog, howan tapenuk nepauit anaquabit yeuoh wunneetupanatamwe Lord God? kah howane woh kahkuhquehtauont wutch kuhhogkanónut?
6.21 Kh ann8naog ann8naénúh en wadohkitcheg Kirjath-jearim, n8waog, Philistiansog wonk paudtoog wut-Arkum God, w8msek kah kuhkuhk8utta[u]8k en kuhhogkaóut.
7.1 KAh Kirjath-jearime wosketompaog peyaog, kah neemskomwe kuhkuhk8tauog wut-Arkum Jehovah, kah uppaudtauwunau wekit Abinadab, ut wadchuut, kah wunneetupanatamwáheáog Eleazar wunnaumonuh, wunnanauwehteauunat wutArkum Jehovah.
7.2 Kah nnih, Ark ohtag Kirjath-jearim, sepeyeu8p: newutche mô neesnehchage kodtumwae[,] kah wame Israel week mauunnitteauáog Jehovah.
7.3 Kah Samuel ken8nau wame wek Israel n8wau, qushkeóg en Jehovahut nashpe mamusse kuttahh8óut, neit amaun8k pen8e manitt8og, kah Ashteroth wutch kenugke kenaau, kah quagwashweohtam8k kuttahh8óash en Jehovahut, kah noh webe wowussum8k, kah noh pish kuttóm8hikk8 wutch wunnutchegan8óut Philistiansog.
7.4 Neit wunnaumonuh Israel amaunáog Baal kah Ashteroth, kah webe wowussumáog Jehovah.
7.5 Kah Samuel n8wau, mián8k wame Israel ut Mizpeh, kah kuppeantamwanshinumw8 en Jehovahut.
7.6 Kah nag miayeog ut Mizpeh, kah wutt8huppaog: kah wussokenumunneau anaquabit Jehovah, kah mat meetseog ne kesukok, kah na$ut n8waog, nummatcheneheomun Jehovah, kah Samuel wussumau Israeloh ut Mizpeh.
7.7 Kah Philistiansog n8tamwehettit Israel miayeog ut Mizpeh, Philistianse sontimóog ayeuuhkonittue kuhkuhquehtauaog Israeloh, kah wunnaumonuh Israel n8taminnit nag qushaog Philistiansoh.
7.8 Kah wunnaumonuh Israel unnaog Samueloh, ahque áhqueu netahshe mauwunitteauanshinnean en Jehovah num-Manitt8mut, onk woh kuttómhikqun wutch wuñutchegan8óut Philistiansog.
7.9 Kah Samuel neemun[à]u n8nunutcheh lambsoh, kah mamusse ummagunuh wutch chikohtae mag8onk en Jehovahut, kah Samuel mauunnitteauau Jehovah wutch Israeloh, kah Lord wunn8tauoh.
7.10 Kah Samuel maguk chikohsue mag8onk Philistiansog pas8tshaog ayeuuhkonónat Israeloh, qut Jehovah paduhquohhunéhteau ut Philisti[à]nsut nashpe mishe padahquohhan ne kesukok, nah wussohkauoh, kah nag togkomóog ut anaquabit Israel.
7.11 Kah Israelle wosketompaog sohhamwog wutch Mizpeh, kah n8swuttahwháog Philistiansoh, kah wuttogkomóuh nô pajeh uppeyonat ut agwe Bethcar.
7.12 Neit Samuel nemunum qussuk, kah upponumunau nanashaue Mizpeh kah Shen, kah wuttissowetamuneau Eben-ezer, n8wau, yeu pajeh Jehovah kutannumunkqun.
7.13 Nemehkuh Philistiansog sohkauóog, kah matta wonk petutteaog wussissippoiyeum8wout Israel kah wunnutcheg Jehovah ayeuuhkon[á]u Philistiansoh nisohke pomantog Samuel.
7.14 Kah keitotanash nish Philistiansóg neemunnumóhetticheh wutch Israelut, nompenumunash en Israelut, wutch Ekron wehque Gath[,,] kah wussissippoiyeum8ash, Israel uppohquohwuttauunaoash wutch wunnutchegan8out Philistiansog: kah na mo wunohteaonk nashaue Israel kah Amoritsog.
7.15 Kah Samuel wussumau Israeloh nisahke pomontog.
7.16 Kah asekodtum8gish ukquinnupuhkomun Bethel, kah Gilgal kah mizpeh, kah wussumau Israeloh ut wame yeush ayeuongash.
7.17 Kah qushkeu en Ramah, newutche na mo wekin, kah ná wuttit wussumon Israeloh, kah na wuttit ayimun Altar en L[ó]rdut.
8.1 KAh n$nih Samuel kohchisu8wit, ayeuau wunnaumonuh wussummonat Israel[.]
8.2 Kah mohtommegheoncheh hennoneuh Joel kah nahohtoeyeuit ussowenau Abiah wussittumwaenu8og ut Beersheba.
8.3 Kah wunnaumonuh mattá auwoh ummayut, qut qushkeog en anuhamoadtuonganit kah neemunnumwog mag8ongash kah woonkitteauog wussittumoonk.
8.4 Neit wame Israelle Eldersog, miyaeog, kah peyaunaog Samueloh ut Ramah.
8.5 Kah wuttinouh kusseh, kukkehchisu, kah kenaumonog matta au8og ut kummayut, yeuyeu ayimiinnean ketass8t n8sumukqunnanonut, neyaunag wame wutohtimoneash.
8.6 Qut ne matchet ut wuskesukqut Samuel, án8wahettit aninnumaiinnean ketass8t n8sumukqunnanonut, kah Samuel peantamauau Jehovah.
8.7 Kah Jehovah unn[á]u Samueloh, n8tash 8wadtauatonkqussuongan8 missinninnuog wame ne anukquean, newutche matta kummishananumuk88og, qut numishanumunkquog, nag woh matta nunnanawunnounnaóont.
8.8 Neaunag wame anakausuongash nish asehetticheh wutch na kesukok sohh8wunog wutch Egypt, nô pajeh yeu kesukok nish nashpe áhquanumukqueanish, kah wowussummaog onkatoge manitt8h ne wonk kittinhikquneau.
8.9 Newutche yeuyeu, n8tash 8wadtauatonkqussuongan8: qut onch menuhke wauwash ay[e]uuhkone nag, neit kuhk8tómau wuttinniyeuonk ketass8t, noh woh nah nanáuunont.
8.10 Kah Samuel wuttinnonash, wame ukkutt8wongash Jehov[a]h missinninnúh neh wehquttumu[n]kqutcheh ketass8tamwoh.
8.11 Kah n8wau, yeu pish wuttinniyeuonk ketass8t, noh nanawunukqueog, pish neemunau kenáumonauh, kah pish ukkuhquttumauonuh wuhhogkuh, wutche wutch[a]riotsumash, kah wunnaiyeumukqunnaoont wuthorsesumoh, kah nawhutch pish negonne quogqueog wutchariotsumash.
8.12 Kah noh pish kehtimau nequt muttannongane mugquompoh, kah napanna tahshinchage mugquompoh, kah nah pish wutohketéaheuh kah ukpenumukquoh, & wutayeuoh ayeuwohteae 8tauwohteaonganinneat, kah chariotse awohteaonganog.
8.13 Kah pish neemunau kuttaun8oh, 8wowussinniñeaóo[n]t, & wunadtupp8wenúunneaóont, kah uppetukqunneganéhteanúunneaôont.
8.14 Kah pish neemunum kutohteakonash, kah k8weenomiñeohteakonash, kut-oliveohteakonash, wanegugish, kah pish kuttinumauónash wuttinneumoh.
8.15 Kah pish néemuñum piogque chippag, k8skannemunneash, kah k8wenominneohtekon8ash, kah pish wuttinnumauonash, wutannósuéneúmoh, kah wuttinneumoh.
8.16 Kah pish neemunau wosketompae kittinneumoh kah mittamwossisse kittineumoh, kah kummenuhkesuéneum8uh, kah kutassesum8uh, kah pish wutanakausuwehtunkquoh.
8.17 Kah pish neemunau piogque chippissinutcheh kutsheepsumoh, kah kenaau pish wuttinneumoh.
8.18 Kah pish kummaumw8 ne kesukok, newutche kukketass8tim8m8, noh woh pepenamóóg, kah Jehovah matta pish ken8tunk8 ne kesukok.
8.19 Qut onch missinninnúog sekeneamwog noswehtamunat 8wadtauatunkqussuonk Samuel: kah nag n8waog, matta, qut pish n8ketass8tim8mun.
8.20 Onk woh nutogqueneunkqussimun wame wutohtimóneash, kah nukketass8tam8mun woh n8sumukqun, kah woh negonuhkungqun, kah woh ayeuuhkontam nutayeuwuttuonganunonash.
8.21 Káh Samuel n8tam wame ukkutt8wongan8oash missinninnuog, kah nish ukkenuppe nomp8onash ut wehtauogkut Jehovah.
8.22 Kah Jehovah unnau Samueloh, n8tash 8wadtauatonkqussuongan8, kah nag ayimau ketass8tamwoh, kah Samuel unnau Israelle wosketompuh, monchek nishnoh wosketomp en wutotanat.
9.1 KAh na mo Benjaminne wosketomp, ussowesu Kish, wunnaumonuh Abiel, wunnaumonuh Zéror, wunnaumonuh Béchorath, wunnaumonuh Aphiah, up[-]Benjamit mishasketomp kah weenáuwetuen.
9.2 Kah wunnaumonuh ussowesuoh Saul, pepenamwe wusken kah wunneetu: kah na matta mo howan kenugke wunnaumonuh Israel, wutánue wunneeteumoh: wutch wuttukeet kah waabe, anue qunnunkqussúmau missinninnúh.
9.3 Kah wutassesumoh Kish 8shoh Saul wanneheó[o]g: kah Kish unnau Sauloh wunnaumonuh, neemun yeuyeu, pasuk wuttinnaumin, kah neepaush natinneáh assesog.
9.4 Kah pannupshau Ephraimme wadchu, kah pannupshau Shalisháe ohke, qut matta wunnamheuh, neit pannupshaog Shalime ohkit, kah na matta wutappeineau, kah pannupshau wutohkeyeuout Benjamitsog, qut mat wunnamheouh:
9.5 Kah paahettit Zuphe ohkit Saul unnau wuttinneumoh neh weechogqutcheh, peyaush, qushketuh, ishkont n8sh ahque wuttamanumau assesoh, kah onk woh k8tamanumukqun.
9.6 Kah wuttinuh, kusseh yeuyeu, yeu otanat wuttappin Manittowomp: w[a]me ne an8wadt, n$nih, yeuyeu na ontuh, paguodcheh woh kukkuhk8tomunkqun may ne woh áóog.
9.7 Kah Saulé unnau wuttinneumoh, qut kusseh, na ôog teaguas woh kuppaudtauoun wosketomp, newutche petukqunneg mahtshau n8wisquanonut, kah na mo mag8ongan8 paudtauonat Manittowomp, teag kutohtomun?
9.8 Kah wuttinneumun namp8hamauau Sauloh, n8wau, kusseh nutahto yeuut, nunnutcheganit, pasuk quarternu8 shekle silver ne nuttinnumauon Manittowomp kummishamunkqunnanonut may.
9.9 (N8adt ut Israelut wosketomp moncheche nat8tomwehtéache Godoh, yeu wussin peyaush, auunontuh Naumwaenin, newutche noh yeuyeu hennau quoshodtumwaen, n8wadt hennop naumwaen.)
9.10 Neit Saul unnau wuttinneumoh, k8nomw[a]m, peyaush, na ontuh, neit auog keitotanat, ne apit Manittowomp.
9.11 Kah kohkuhquéhettit wadchu en yeu otanat namehheaog nunksquoh, sohhamw[ó]g wu[t]t8huppogo, kah wuttin[n]ouh, sun yeu wuttappin Naumwáén.
9.12 Kah nág wunnamp8hamauouh, kah n8waog ne wutapin kusseh, noh anaquabeog, yeuyeu kenupshágk, newutche peyau yeu kesukok keitotonat, newutche na wussephausuongan8 missinninnuog, yeu kesukok ut qunnunkque ayeuonganit.
9.13 Quenau petutteáog otanat, pish teanuk kenamhéau, asquam aungkup qunnunkqui ayeuonganit, me[é]tsinneat: newutche missinninnuog matta meetseog no pajeh peyonat: newutche noh wunnantam sephausuonk, kah ne mahche usseit, neit metsuog neg wehkomutcheg, newutche yeuyeu kuhkuhquek, newutche papaume yeuyeu kénamheau,
9.14 Kah nag kuhkuhqueog én otanat, kah paahettit keitotanat, kusseh Samuel uppiuhsukuhkauoh, kuhkúhquenat qunnuhqui ayeuonganit.
9.15 Kah Jehovah mahché unnop Samueloh ut wuhtauogut, pasuk kesuk asq papeyonkup Saule, n8wop.
9.16 Saup yeu utt8che kesukok, nutann8n woskétomp en kuhhogkát wutch wutohkit Benjamin, kah pish kussussequn ummummugquompainneat ut nummissinninneumut Israel, onk woh wadchanau nummissinninneum[o]h wutch wunnutchegan8óut Philistiansog, newutche nummónunneau nummissinninneumog, newutche ummauongan8 nuppeyógqun.
9.17 Kah Samuel nauont Sauloh, Jehovah wuttinuh, kusseh, wosketomp noh [á]nunomp: yeuoh pish nánawunont nummissinninneumoh.
9.18 Neit Saul pas8tshau Samuelut, ut squontamut, kah n8wau, missohhamah k8wehquetumoush, uttoh Naumwáen wek ohtag.
9.19 Kah Samuel namp8hamauau Saulóh, kah n8wau, neen Naumwaen: negonuhkah kuhkuhquish en qunnunkqui ayeuonganit, newutche pish k8wepimimw8 ne kesukok, kah saup pish kittinánumunumw8 nohnushak, kah kuttinnunnun wame ne kuttahhut,
9.20 Kah papaume kutassessumog neg wanhetcheg nishikqunogkod, ahque missanum, newutche, nag nameheoog: kah howane wame Israel kodtanumwáhettiche? sunnummatta ken, kah wame k8sh wek?
9.21 Kah Saul namp8ham kah n8wau, sunnummatta nen up$Benjaminit, peásik wutchippan8ongan8 Israel? kah nuttáshiyeu8onk anue peasin, onk nish wame wutteateashiyeuongash wutchippan8onk Benjamin, newaj tohwutch yeu ussean
9.22 Kah Samuel nemunau Sauloh, & wuttinneumoh, kah nah upp[á]s8oh parlourut, kah wutappuwaheuh kéhche appu[o]nganit kenugke nagoh wehkomutcheg, neg papaume nashwunné[h]ch[o]gkussitcheg.
9.23 Kah Samuel unnau nattupp8énúh, paudtaush kutchippiyeum ne ánumauúnomp ne papaume ánomp wadchanash,
9.24 Kah nattupp8en nemunau uhpequnah, kah ne noh ohtag, kah upponamun anaquabit Saul, kah Samuel n8wau, kusseh, ne sequtteamuk, ponsh anaquabe[a]n kah meech: newutch pajeh yeu ahquomp[a]k kutahtoehch8kontea[u], wutuhshit adt n8waán, nummahche wéhkom missinninnúog: nemehkuh Saul wéhpumau Samueloh ne kesukok.
9.25 Kah n8kehettit wutch qunnunkqui ayeuonganit en otanat, keket8hkauau Sauloh ut woskechekommuk.
9.26 Kah nag nompoáe omohkeog, kah nnih adchuwompog, Samuel wehkomau Sauloh ut woskechekommuk, n8wau, omkish, onk woh kummoncheaish, kah Saul omohku, kah nag na neeswe sohhamwog nagum kah Sámuel póquodchit.
9.27 Kah womussehettit en wehqshik keitotan, Samuel unnau Sauloh, us kittinnéum negonshaush[,] kah negonshau qut ken neepaush ogguhsese, onk woh kukkuhk8tomoush wuttinn8w[a]onk God.
10.1 NEit Samuel nemunum wishquie pummee kah wussokenumauuh uppuhkukqut, kah wutchipwutt8napwuh, kah n8wau sunnummatta newutche Jehovah kussesequnuk kummummugquompaiinneat ut wutohto[o]nganit?
10.2 Amaean wutch nuhhogkat yeu kesukok neit pish kenameh nes8og wosketomp[â]og, kishke 8weenohkeet Rachel, ut wussissippoiyeumut Benjamin, ut Zilzah, kah pish kuttugquog assesog neg natinneahwhodcheg, namehheaog: & kusseh, k8sh ahque wuttamanumau asses[o]h, kah keneuanumukou, n8wau, toh woh nutussem wutch nunnaumon?
10.3 Neit na pish k8tch kutchittôushonéau & pish kuppeyaum8 mukoshquttaut Tabor kah na pish kuttit nogkushkunkquneau shuog wosketompaog kuhkuhqueog en Godut ut Bethel pasuk kenunnàu nishnoh kidsóh, kah onkatuk kenunnum nishwinash petukqunnungash, kah onkatuk kenunnum wishquie wine,
10.4 Kah nag pish k8wonkumukquog, kah pish kittinnumungquog neenesh petukqunungash kah pish adtumunumanish.
10.5 Ne mahche, pish kuppeyam 8wadchumut God, na$ut nanawehhuwaenue Philistiansog: kah pish n$nih, peyoan otanat, pish kenogskau chippanoé quoshodtumwaenuog, 8mwog qutch qunuhquiayeuonganit nashpe Psaltary, kah Tabrets, kah puhpegk, kah harp ut anquabenit, kah nag quoshodtumwog.
10.6 Kah wunnashauânitt8moh Jehovah pish kenuhkuhkunk, kah pish nag k8weeche quoshodtumomoog, kah pish kuppen8inneunkqus.
10.7 Kah n$nag, yeush kuhkinneasuongash nuhkuhkongquean, neit ussish uttoh ônag, newutche God k8wetomuk.
10.8 Kah pish kenegonne w8mus en Gilgal kah kusseh, pish k8momussuo[n]sh, magunat chikohsue mag8ongash kah sephausinneat wunohteae mag8ongane sephausuongash: nesausuk tahshikquinne pish na kuttit pahtis, no pajeh kuppeyoonunat, kah pish kenahtinsh toh wóh asean.
10.9 Kah n$nih, quanupipsquann[a]it 8munat Samuelut, God wuttinnumauoh onkatuk metah kah wame yeush kukkinneasuongash n$nihyeuash ne kesukok.
10.10 Kah na paahettit wadchuut, kusseh, chippan8e quoshodtumwaenuoh wunnogskauoh, kah wunnashauanitt8moh G[ó]d nuhkuhkunk, kah na wuttit quoshodtumun kenugke nahoh.
10.11 Kah n$nih, wame nag negonne waheumpanneg, nauahettit kuseh quoshodtum ut kenugke q[ou]shodtumwaenuh, neit missinninnuog unnittuog, teaguas yeu ânak ut wunnaumonat Kish sun Saul kenugshau quoshodtumwaénúh?
10.12 Kah pasuk ne ayeuonganit namp8ham kah n8wau, qut howan wut8shumau? newajeh nnag nupwôaonk, sun Saul wonk kenukshau quoshodtumwaênúh?
10.13 Kah mahche quoshodtuk, peyau qunuhque ayeuonganit.
10.14 Kah 8shesoh unnuk, kah wuttinneumoh, tohno[hk]utómwous? kah n8wau, natinneawhonat assesog, kah matta namhéogkut, nuppeyaonómun Samuel.
10.15 Kah Saul 8shesoh n8waoh, usseh, k8wehqutumoush, uttoh Samuel ánukqueog.
10.16 Kah Saul unnau 8shesoh, nuppahke$yikqun assesog namehheaog: qut papaume tahs8tamóonk, ne Samuel weogquttukkup, matta wuttinnóun. 
10.17 Kah Samuel moaeu wehkomau wame missinnuh ut Mizpeh en Jehovahut.
10.18 Kah unnau wunnaumonuh Israel, yeu wussin Lord um-Manitt8moh Israel nussohh8wunnomp Israel wutch Egypt, kah kuttomhennumwop wutch wunnutchegan8óut Egyptiansog, kah wutch wunnutchegan8out wame ass8tam8onganash, kah neg sánukehtóhukqueógig.
10.19 Kah yeu kesukok kuppogkenumw8 kumManitt8m8uh, noh nagum kuttomhikk8op wutch wame kutonkapunnaonganehtu, kah kutonkquommomoonganehtu, kah kittinnau, qut ketass8 nánawunnumwah, newutche yeuyeu neepau8k anaquabit Jehovah, chachapan8onganu, kah mummuttanonganu.
10.20 Kah Samuel wehkomont wame wutchippan8onganóash Israel pas8tshóm8ut, wutchippan8onk Benjamin neemunumun.
10.21 Kah pas8tshatunk wutteateashiyeuongash Benjamin, wutteateashiyeuonk Matri neemunnumun, kah Saul wunnaumonuh Kish neemunau: kah natinneahwháhéttit, matta nameheau.
10.22 Newajeh wonk nat8tomauwáhettit Jehovah, woh wosketomp yeu peyon, kah Jehovah namp8ham, kusseh, puttogque ut kenugké maumachiit.
10.23 Kah quogqueog kah na 8s8óneau, kah neepauit kenugke missinninnútu, ánuunkqussumau howae missinninnúh, wutch wuttukkeit, kah waabe.
10.24 Kah Samuel unau wame missinninnúh, noh nók, neh Jehovah pepenauoncheh, matta howan wuttinnauoh kenugke wame missinninnúog? kah wame missinninnúog mishont8waog kah n8waog, God wadchanonch ketass8tamwoh.
10.25 Neit Samuel unnau missinninúh neaunag ketass8tamóonk, 8sukkuhhamun ut b8kut, kah upponamun anaquabit Lord, kah Samuel monchéáheaú wame missinninnúh, nishnoh wosketomp wekit.
10.26 Kah Saul wonk monchu en Gibeah, kah weechóg ayeuhteuh neg wuttahh8óash God masunuk.
10.27 Qut wunnaumonuh Belial n8waoh, uttoh pish kittin tomhikqunnan yeuoh wosketomp? kah wussekeneauóuh, kah matta uppaudtauóuh mag8onk, qut chequnappu.
11.1 NEit Nahash wut-Amonit kuhkuhqueu, kah ayeuuhkone tuppuksinn8wontam Jabesh$Gilead, kah wame Jabeshe wosketompaog unnaog Nahash, wunn8wadtuh, kah pish k8tinninneumuhkauunúmun.
11.2 Kah Nahash wut-Ammonit wunnámp8hamauoh, yeu k8tch wunn8wonan, woh nupwokhamunat wame kuttinohkoune kuskesuk88ash, kah woh nupponamun wutch kekomáonk wame Israel.
11.3 Kah Jabeshe Eldersog wuttinouh áninnumaiiñean nesausuk tahshikquiñe, onk woh nutann8nomun ann8neanuog ut wame wussissippoiyeum8ut Israel: kah neit mattá howan tomhikk8og, pish kussohwehtauunumun.
11.4 Neit ann8naenuog peyaog Gibeah Saul$ut, kah aunchem8kaog ut wuhtauogk8out missinninnuog, kah wame missinninnuog mishont8wae mauog.
11.5 Kah kusseh[.] Saul asuhkaue peyaonau néetasue wutch ohteakonit, kah Saul n8wau, toh ushpunaog missinninnuog waj mauwehettit? kah wuttinnoneaaoash wuttinaunchem8kaongan8oash Jabeshe wosketompaog.
11.6 Kah wunnashauanitt8moh God nuhkuhkunk Saul n8tog yeush unaunchem8kaongash, kah ummusqu[â]ntam8onk mishe nashqunau.
11.7 Kah neemunau nees8oh oxinoh, kah wutchadchabetahwhoh, kah neh wuñegonshhuouuh pannuppe wame wussissippoiyeum8wout Israel nashpe wunnutchegan8out ann8naenuog, n8wau, wuttinn[i]in howan matta nahohtoe sohham8muk Sauloh kah Samueloh, ne pish unnehe[ó]nin wutoxinnumoh, kah qushaonk Jehovah nuhkuhkunkquog missinninnuh: kah nag sohhamwog onatuh pasuk wosketomp,
11.8 Kah neh agkemont ut Bezek, wunnaumónuh Israel nishwe pasuk8e muttannonganogkussuoh, kah Judahe wosketompaog shwinchage muttannonganog kussuog.
11.9 Kah nag unnaog ann8naenuh neh paonutcheh, yeu pish kittinnoneau Jabesh$Gileade wosketompaog, Saup, nepauz kussopposuk, pish wuttannunnumwonkannog, kah ann8naenuog peyaog, kah wuttinoneau Jabesh$Giliade wosketompoh, kah nag wekontamwog.
11.10 Newaj Jabesh$Giliade wosketompaog n8wahéttit, Saup kussohwehtauunumun, kah pish kittinhimun uttóh an tapeneunkquok.
11.11 Kah n$nih mohtompog, Saul nishwe chipwushheau missinninnuh, kah nag peyaóg ut nashauwe ayeuteaenuut, mohtompanae askuhwhéteomuk, kah nushaog Ammonitsoh nó pajeh kosittag: kah n$nih neg asquetawhutcheg seahshaog, onk matta nees8og wunnesiyeuh.
11.12 Kah missinninnuog unnaog Samueloh, howan noh an8wadt, sun woh Saul kenanawunukqun? pas8k wosketompaog onk woh nunnushonnonog.
11.13 Kah Saul n8wau matta pish wosketomp nushoun yeu kesukok, newutche yeu kesukok Jehovah ussen 8wadchanuwaonk ut Israel.
11.14 Neit Samuel unnau missinninnuh, Ehoh ontuh Gilgal, kah na$ut wuskehteauttuh ass8tamoonk.
11.15 Kah wame missinninnuog auog Gilgal, kah na wuttit ketáss8tamwuhkonau Sauloh ut anaquabit Jehovah ut Gilgal, kah wuttit sephausineau sephausuongash kah wunohteae mag8ongásh anaquabit Lord, kah na$ut Saul kah wame Israelle wosketompaog mishe weekontamwog.
12.1 KAh Samuel unnau wame Israeloh, kusseh nunn8tam k8wadtauatonkqussuongan8 wame ne aseog, kah kukketass8tumwuhkauunnumw8.
12.2 Kah yeuyeu kusseh, ketass8t pomushau anaquabeog[:] kah nen nukkechisu, kah n8wompuhquom, kah kusseh nunnaumonog k8wetomukumw8, kah nummahche pomusham anaquabeog wutch nummukkiesuuneat pajeh yeu kesukok.
12.3 Kusseh, nen yeu, ayeuuhkonittue wauwaosék ut anaquabit Jehovah, kah ut anaquabit sasequnoncheh, howan wutoxinnumoh, nemunog? asuh howan wutassumoh nemunog? howan as8kekomog? howan nameketahwhog, asuh wutch howan wunnutcheganit nutattumunum mag8onk, ne nashpe, nuskesukquash pogkenumom8uk, kah kenompenumauwununeau.
12.4 Kah nag n8waog kutas8kekomeumun, asuh kussinnukkehtahheumun, asuh matta wutch howan wunnutcheganit neemunnum8h.
12.5 Kah nah wuttinuh, Lord ayeuuhkonittue k8wauwaonuk8, kah sasequnoncheh wauwaoh yeu kesukok matta teag kummiskomm8uneau ut nunnutcheganit, kah nág namp8hamwog, noh wauwau.
12.6 Kah Samuel unnau missinninnuh, noh Jehovah tahshinont Mosesoh, kah Aaronoh, kah noh sohh8wunont k8sh8oh wutch Egypt.
12.7 Newutche yeuyeu chequnikkompau8k, onk woh k8weadtimunumw8 anaquabit Jehovah, papaume wame wussampweusseongash Jehovah, ne anhikqueog, kah k8sh8oh.
12.8 Jakob paont Egypt, k8sh8óg mauunnitteauáhettit Je[h]ovah, neit Jehovah ann8nau Mosesoh kah Aaronoh, neg sohh8wan[ô]hpanneg k8sh8oh wutch Egypt, kah wutáyeuóuh yeu ayinneat.
12.9 Kah wunnánumahettit Jehovah um-Manitt8m8uh, wuttinmagunuh ut wunnutcheganit Sisera, ummugquomp wutáyeuwehteomuh Hazor, kah en wunnutchegan8out Philistiansog, kah en wunnutcheganit Moabe ketass8t, kah nah wut[á]yeuwuhkonóuh.
12.10 Kah nag mauunnitteau[á]og Jehovah, kah n8wáog, nummatchesemun, newutche nutohquanumómun Jehovah, kah n8wowussumómun Baalim kah Ashteroth, qut yeuyeu pohquohwussinan, wutch wunnutchegan8wout nummatwomunónog kah k8wowussumunumun.
12.11 Kah Jehovah ann8nau Jerubbaal, kah Bedan, kah Jephthah, kah Samuel, kah kuttomwuhhénumwop wutch wunnutchegan8óut kummatwóm8óog waéenu, kah kummanunniyimwop.
12.12 Kah nauóg Nahash ukketass8tam8m8oh wunnaumonuh Ammon ayeuuhkónukqueóg, kutussumwop, matta, qut ketass8t pish nanáwunukumun, Jehovah kum-Manitt8mw8 wogketass8tamweóg.
12.13 Newutche yeuyeu, nok ketass8t noh pepenauog, kah noh kodtanumog, kah kusseh Jehovah k8ketass8tamwuhkongkou.
12.14 Qushóg Jehovah, kah wowussumóg, kah n8swehtamog 8wadtauatonkqussuonk, kah matta cheketam8og wutann8team8onk Jehovah, neit naneeswe kenaau, & wonk ketass8t noh nanáwunukqueog pish nagwutteae kutasuhkauómw8 Jehovah kum-Manitt8mw8.
12.15 Qut matta n8swehtamóog 8wadtauatonkqussuonk Jehovah, neit pish wunnutcheg Jehovah kutayeuuhkonukumw8, neane ayeuuhkonomp k8sh8oh.
12.16 Newutche yeuyeu neepó8k, kah yeu naum8k mohsag, ne woh asit Jehovah anaquohtag kuskesuk88ash.
12.17 Sunnummatta yeuyeu kesukok wheate kepenum8onk? pish n8wehkum Jehovah, kah pish ann8nau neempoh kah sokanon, onk woh k8wahteomw8, kah woh keñaumw8, kummatcheseongan8 missi, ne aseog ut anaquabit Jehovah, k8wehkomonaoont ketass8t.
12.18 Neit Samuel wehkomau Jehovah, kah Jehovah ann8nau neempoh kah sokenon, né kesukok, & wame missinninnúog mishe qusháog Jehovah kah Samuel.
12.19 Kah wame missinninnúog unnaog Samueloh, peantamwa[n]sh kittinneúmog en Jehovahut kum-Manitt8mut, & woh mo nupp8mun, newutche nukk8chehteomun wame nummatcheseonganonash, yeu machuk, n8wehquetum[ó]nanônut ketass8t.
12.20 Kah Samuel unnau missinninnúh, ahque wabesek, (yeu kutusseneau wame matcheseonk, qut ahque qushkek wutch asuhkauónat Jéhovah, qut wuttinneúmuhkók Jehovah nashpe mamusse kuttahhou.
12.21 Kah ahque qushkek, newutche neit kutasukomw8 tahn8cheyeu8gish, nish matta wadchiyeu[-]ukish, asuh matta tomhuômunógish, newutche nish tahn8cheyeu8ash)
12.22 Newutche Jehovah matta pish ahquanumau8 ummissinninneúmoh, wutche ummishe wesuonk, newutche wuttinne tapeneamun Jehovah, kenaau 8missinninneúmuneat.
12.23 Wonk papaume nen, nô8sukiitch, nummatchenéheônat Jehovah kútahque peantamwanshinneaôont, qut kukkuhk8tamauonúmw8 wanegik kah sampoi may.
12.24 Webe qush8k Jehovah, kah wunnamúhkuteyeue wuttinneúmúhkok, nashpe mamússe kuttahhoú, newutche natwontam8k uttoh an mágagish kutusseaunshhukoú.
12.25 Qut ashpumme matcheseóg, pish kummahtú[s]simw8, kenaaú kah kukketass8tamomw8.
13.1 SAul nequt kodtumwáe nanawunum, kah mahche neesekodtumwae nanawunuk Israelut.
13.2 Saul pepenauau nishwudt muttannonganog kussuoh Israele wosketompoh neese muttannonganog kussuog weetomaog Sauloh ut Michmash, kah ut wadchuut Bethel, kah nequt muttannonganog kussuog weetomaog Jonathanoh, ut Gibea ut Benjamin, kah onkatoge missinninnuh moncheaheau nish$noh wosketompuh en wekit.
13.3 Kah Jonathan togkomau Philistianseh wadchanuanitcheh, neg ut Geba, kah Philistiansog wunn8tamuneau, kah Saul puhpequohto monopuhpeg, pannuppe wame ohkeit, n8wau, Hebrewsog n8tamwehettich.
13.4 Kah wame Israel n8tamwog, Saul togkomau wadchanuae, Philistiansoh kah Philistiánsog nehchanumaog Israéloh, kah missinninnuog moae wehkomoog asuhkaué Saul en Gilgal.
13.5 Kah Philistiansog miayeog ayeuuhkononun Israel, nishwinchage muttannonganogkodtash chariotsash, kah nequtta tahshe muttannonganog kussuog horsesoh na8mukqutcheg, kah missinninnuog onatuh nagunt kishke ketahhannit newutche muttaanwog, kah kuhkuhqueog, kah tuppuksinwog ut Michmash, wutcheksuiyéu wutch Bethaven.
13.6 Kah Israelle wosketompaóg nauahettit quequenauanumoog (newutche missinninnuog quequenauanumoog) neit Missinninnuog puttogqueog ut hassunnekittu, kah kuppahtu, kah qussukquanehtu, kah kogkussohkoagish, kah pasohtheganehtu.
13.7 Kah nawhutch Hebrewsog qushkodteaog Jordan en ogkit Gad, kah Gilead, qut Saul ash appu ut Gilgal, kah wame missinninnuog nunnukshae wutasukauóuh.
13.8 Kah na wuttit nesausuk tahshikquinne pahtussin, neane kuhk8wop Samuel: qut Samuel matta peyau8 Gilgal: kah missinninnuog nanwiyeuog wutch wuhhogkat.
13.9 Kah Saul n8wau paudtiegk chikotae mag8ongash, kah wunohteáe mag8ongash, kah sephausu chikohtae mag8ongash.
13.10 Kah n$nih, quenau mahche sephausit chikohtae mag8óngash, kusseh Samuel peyau kah Saul sohham wunnogskauonat, onk woh 8wonkumuh.
13.11 Kah Samuel n8wau, toh kummahche ussen? kah Saul n8wau, newutche nunaum missinninnuog nanwiyeuog wutch nuhhogkat kah matta kuppeyoh neane kuhk8waop, kah Philistiansog miyaeog ut Michmásh.
13.12 Néwajeh n8waomp, Philistiansog pish nunnu[h]kukkungquog ut Gilgal, kah matta nutayim8 peantam8ongash en Jehovahut, newajeh chekeéneheog nuhhog, kah nussephaus chikohtae mag8onk.
13.13 Kah Samuel unnau Sauloh, kummattammagwe ussem: matta kenanawehteo wuttann8team8onk Jehovah kummanitt8m, ne ána8nukquean: newutche yeuyeu Jehovah kodmenehketeau kutass8tamóonk ut Israelut micheme.
13.14 Qut yeuyéu kutass8tamóonk mattá pish nagwutteohtáno: Jehovah natinnewhau wosketompuh, neaunag nehenwonche wuttah kah Jehovah wutann8nuh ummugquompainneat ut ummi[s]sinninneúmut, newutche matta kenanawehtea8h ne Jehovah anann8nukquean.
13.15 Kah Samuel neepau, kah kuhkúhqueu wutch Gilgal en Gibeah ut Benjamin, kah Saul ogkemau mi[s]sinninnúh neh wetomukqutcheh, papaume nequtta tahshe pasuk88og wosketompaog.
13.16 Kah Saul kah Jonathan wunnaumonuh, kah mi[s]sinninnúog neh wetomukqutcheh appuog Gibeah ut Benjamin: qut Philistiansog tuppuksinwog ut Michmash.
13.17 Kah woskehuwaenuog sohhamwog wutch wuttuppuku[s]sinn8ongan8óut Philistiansog nishwe chippan8og, nequt chippan8og quinnuppeog en anshik may Ophrath en wutohkit Shual.
13.18 Kah onkatog chippan8onk quinnuppeog en anshik may Bethhoron; kah onkatog chippan8onk quinnuppeog en su[s]sippoiyeue mayut ne anshik nogque Zeboimme 8nouhkoiyeuut; nogque touohkomuk.
13.19 Kah wanne smith namehheóun ut pannuppe wame wutohtuóut Israel: newutche Philistiansog n8waog, ishkont Hebrewsog ayimóog togkodtegash, asuh qunnuhtukquash.
13.20 Qut wame Israelitsog womsuog en Philistiansut, nishnoh wosketomp kehtadtauunat, wus-sharum, uk-coulterum wuttogkunk, kah um-mattockum.
13.21 Qut wadchanumwog filesash, wutch mattocksash, & wutch coultersash, & wutch forksash, kah wutch togkunkash, kah kehtadtauunat goadsash.
13.22 Nemehkuh nnih, ne kesukok ayeuwuttimuk, ná matta namehteauoun togkodteg asuh qunnuhtug, wunnutcheganit howae missinnin ne weechógqutcheh Saul kah Jonathan, qut ut Saulut kah ut Jonathanut neit namehteauun.
13.23 Kah wadchanuwae Philistiansog sohhamwog en Michmashe weepwoiyeuut.
14.1 KAh n$nih, kesukodtut, Jonathan wunnaumonuh Saul, unnau wuskenúh neh kounumunutcheh ukkenauwameonk, peyaush, kah qushkodteadtuh en Philistianseh wadchanuwaenuut, ne papiuhsukeh; qut matta wuttinnon 8shoh.
14.2 Kah Saul appu aongkoue Gibeah, agwe pomegranúhtugqut ne ohtag ut Migron: kah missinninnúh neh wetomukqutcheh papaume nequtta tahshe pasuk88og.
14.3 Kah Ahiah wunnaumonuh Ahitup Ichabo[b] wematoh, wunnaumonuh Phinehas, wunnaumonuh Eli, wussephausuéneúmoh Jehovah ut Shiloh, agqunnumont Ephod: kah missinninnúog matta wahteau8og Jonathan monchei.
14.4 Kah nashaue mayash, nish Jonathan kod ôs8uhkogish en Philistianse wadchanuwaénuut na mo kussohkioiompsk wutch yoáe, kah kussohkoiompsk na wonk nogque, kah pasuk hettamun Bozez, kah onkatog hettamun Seneh.
14.5 Naóágk pasuk wutcheksúayeu wutogquohteau piuhsuke Michmash: kah onkatog sowaniyeuwiyeu piuhsukeh Gibeah.
14.6 Kah Jonathan unnau wuskenúh neh kóunumunutcheh kenauwameonk, peyaush, kah ontuh wadchanuwaenue yeug matquoshqusausegig: paguodche Jehovah kutanakausuw[a]nshikqun: newutche matta te[a]g wuttamhik Jehovah tomoheónat nashpe monaog[,] asuh ogguhsog.
14.7 Kah neh kônumunutcheh ukkenauwameonk wuttukquoh, ussish wame ne kuttahhut: quinnuppekompaush, kusseh k8weetomsh neaunag kuttah.
14.8 Neit Jonathan n8wau, kusseh, kuppaumukauómu[n] yeug wosketompaog, kah kenaéhtauóunónog.
14.9 Nag unnukqueog, ne appek, no pajeh kuppeyaonunnanonut, neit pish kutchequnikkompomun ut kutayeuonganunnônut, kah matta kukkuhkuhquehtauóun nónog.
14.10 Qut nag unn8wahettit, kuhkuhquehtiinnean, neit woh kukkuhkuhquemun, newutche Jehovah upponuh kenutcheganónut, kah yeu pish kuhkinneasuonk wutch kenawun.
14.11 Kah nag naneeswe naéog en wadchanuwaenue Philistiansut, kah Philistiansog n8waog, kusseh, Hebrewsog sohhamwog wutch wónogquehtu ne adt puttogquehetteup.
14.12 Kah wadchanuwaenue wosketompaog namp8hamauwaog Jonathanoh, kah kôunumunutcheh ukkenauwameonk, & n8waog, kuhquehtiinnean, kah kenahtinnunnumun ne teag, kah Jonathan unnau kônumunutcheh ukkenauwameonk, kuhkuhquée asuhkah[,] newutche Jehovah ummagunuh en wunnutchegan8out Israel.
14.13 Kah Jonathan kutóntauohto wunnutchegash kah wusseetash, kah kônumunutche ukkenauwameonk nahohtoeu: kah penushaog ut anaquabit Jonathan, kah kônumunutche ukkenauwameonk nahohtôeu nushehteaoh.
14.14 Kah negonne paguanittuonk ne Jonathan kah kônumunutche ukkenauwameonk ayimhettit, papaume neesneechagkodtog wosketompoh, an[ó]me neáhunukuk8k pohshe acre ohke, ne pasuk yoak8e oxinog woh anaskhamhettit.
14.15 Kah na mo nunnukshaonk ut ayeuhteaénúut, ut ohteakonit, kah kenugke wame missinninnúut: wadchanuwaénûog, kah woskehuwaenúog, nag wonk nunnukshaog, kah ohke quequan; kah mishe nunnukshaonganú8.
14.16 Kah wutaskuhwheteaeneumoh Saul ut Gibeah ut Benjamin, natauwompuog, kah kusseh mattanukeg sobasuog, kah nag moncheog kekeputtawhuttuog.
14.17 Neit Saul unnau missinninnuh neh wetomukquetcheh, ogkem8k yeuyeu kah nók howan nogkonukqueog, kah agkemahettit, kusseh Jonathan kah konumunutcheh ukkénauwámeonk matta na wutappeineau.
14.18 Kah Saul unnau Ahiah, paudtoush wut-Arkum God, (newutche wut-Arkum God, 8weetomukquneau wunnaumonuh Israel, na ahquompak)
14.19 Kah nnih, Saul ashpame keket8hkauont sephausuenuh, nishketunkquodt ne ut wutayeuwehteaongan8out Philistiansog nano mishont8wau: k[á]h Saul unnau sephausuenuh, qushkinsh kenutcheg.
14.20 Kah Saul kah wáme missinninnuh neh wehtomukqutcheh moeog, kah peyauog ayeuwuttinneát, kah kusseh nish$noh wosketomp wuttogkodteg ayeuuhkonau nees8hetticheh, mishe ónkquanumóonk.
14.21 Kah wonk Hebrewsog neg weechayeumoncheg Philistiansog negonae ne ahquompak, nag weechoampanneg en tuppuksin8onganit wutch waeene, nag wonk quinnuppeog weech8hamonat Israelitsoh neg weetomoncheg Saul Kah Jonathan.
14.22 Kah wonk wame Isráelle wosketompaog, neg padtogquedcheg ut Ephraimme w[á]dchuut, n8tamwehettit wussemôog Philistiansog, nag wonk ummenuhke asuhkauouh en ayeuwuttinneat.
14.23 Nemehkuh Jehovah wadchanau Israeloh ne kesukok, kah ayeuwuttuonk qushkodteomw8 en Bethaven.
14.24 Kah wame Israelle wosketompaog quequenauanumóog ne kesukok, newutche S[a]ul chadchekeimau missinninnuh n8wau, mattanumunach wosketomp noh meetchuk ne teague meechum na pajeh wunnonk8ut, onk woh nutann8tau nummatwomog: newaj howae missinnin qutchehtamóog meechum.
14.25 Kah wame ne ohkeit peyaog kuppahtu, kah na mo hony ohkekontu.
14.26 Kah missinninnu[o]g paahettit kuppahtu, kusseh hony padtippashin, qut wanne howan ponam8 wunnutcheg wutt8nut: newutche missinninnuog quehtamwog chadchekeyeuwaonk.
14.27 Qut Jonathan matta n8tam8 8shoh meechumuhkonuh missinninnuh nashpe chadchekeyeuwaonk, new[a]jeh summagunuk yoae méhtugk8m ne ohtag wunnutcheganit, kah ukquogkenumun ut honyCombut, kah ponam wunnutcheg wutt8nut, kah wuskesukquash pahkeneunkquottash.
14.28 Neit pasuk missinnin namp8ham kah n8wau, k8sh menuhke meechumuhkonop missinninn[ú]h nashpe chadchekeyeuwaonk, n8wop, matanumunach wosketomp noh meechuk ne teague meechum yeu kesukok, kah missinninnúog sauunnumwog.
14.29 Neit Jonathan n8wau, n8sh wuttamehteau ohke: naum8k, k8wehquetumauunumw8, nuskesuk uttoh ane pahkeneunkquok, newutche nukqutchehtam ogguhse yeu hony.
14.30 Uttoh an m8cheke, tohneit nanouwe meechhettis missinninnúog yeu kesukok sequttaham8ongash wutch ummatwom8oh, nish namteauhetticheh? newutche yeuyeu sunnummatta woh anue missáno paguanituonk ut kenugke Philistiansut?
14.31 Kah nag togkomáog Philistiansoh ne kesukok wutch Michmash wehque Aijalon, kah missinninnúog papaquanne sauunnumwog.
14.32 Kah missinninnúog waapipp8og ut sequttahham8onganit, kah neemunáog sheepsoh, kah oxinoh kah calfsoh, kah wunnushouh ut ohkekontu, kah missinninnúog ukkuksquae m8whouh.
14.33 Neit unnaog Sauloh, n8waoh, missinninnúog matcheneheaog Jehovah, newutche obpadtamwog musqueheonk. Kah n8wau, kummatchesemw8: unnequanumi[e]k mishe qussuk yeu kesukok
14.34 Kah Saul n8wau sepagek en missinninnúh, kah nag unnok, padtiegk nishnoh wosketomp wutoxinumoh: kah nishnoh wosketomp wutsheepsumoh, kah yeuut nush8k, kah meetsek, kah ahque matcheneheuk Jehovah oppadtamunat wusqueheonk. Kah wame missinninnúog pas8waog nishnoh wosketomp wutoxinumoh, ne nohkog, kah na wuttit nushoneau.
14.35 Kah Saul ayim altar en Jehovahut, ne mo negonne altar ne ayimauont Jehovah.
14.36 Kah Saul n8wau, n8sittahwhe womsuónontuh Philistiansog nukkonáeu, & matcheheontuh nô pajeh mohtompanit, kah ahque usquehtahwhontuh wosketomp, kah n8waog ussish uttoh an tapeneaman, neit sephausuen n8wau, pas8tshadtuh yeuut en Godut.
14.37 Kah Saul nat8tamauau Goduh, woh n8sittahwhe womseum Philistiansog? sun nag kummagununk en wunnutcheganit Israel? qut matta wunnamp8hamauuh ne kesukok.
14.38 Kah Saul n8wau, pas8tshagk wame kenaau kehche missinninnúog: kah wahteau8k, kah naum8k uttiyeu matcheseonk ohtag yeu kesukok
14.39 Newutche neane Jehovah pomantog noh wadchanont Israeloh, tohkónogque Jonathan nunnaumon, pish wunnamuhkut nup. Qut wanne wosketompaun8 kenugke wame missinninnuut noh namp8hamauont.
14.40 Neit un[u]au wame Israeloh: yôsin8k, kah nen kah Jonathan nunnaumon ogkomáe, kah missinninnuog unnáog Sauloh, ussish uttoh àn tapeneaman.
14.41 Newaj unnont Saul Jehovahoh um-Manitt8moh Israel aninnumaiinnean sampwe tanohtôadtuonk. Kah Saul kah Jonathan neemunóog, qut missinninnuog pohquohhamwog.
14.42 Kah Saul n8wau, tanohtoadtegk ut nashaue nen kah Jonathan nunnaumon, kah Jonathan némunau,
14.43 Néit Saul unnau Jonathanoh, usseh toh asean, kah Jonathan wuttinnon kah n8wau qut webe nukqutchtamup honyemes nashpe uhquae sauobpunkquam ne ohtagkup nunnutcheganit, kah kusseh, mos nunnup.
14.44 Kah Saul namp8ham, God unnehitch k[â]h wonk m8cheke, newutche wunnamuhkut pish kenup, Jonathan.
14.45 Kah missinninnúog unnaog Sauloh, sun woh Jonathan nup, noh yeu asit mishe wadchanittuonk ut Israel? God quhteihteaj: neane Jehovah pomantag, pasuk ummeesunk matta pish penushano en ohkeit: newutche weetanakauseumau Goduh yeu kesukok: nemehkuh missinninnuog pohquohwhunáog Jonathanoh, matta wunnupp8unat.
14.46 Neit Saul kuhkuhqueu wutch n8sittahwhonat Philistiansog: kah Philistiansog auog nehenwonche wutayeuongan8out.
14.47 Nemehkuh Saul nemunum ass8tamoonk ut Israelut, kah ayeuuhkonau wame ummatwomoh waeénu, ayeuuhkónittue Moaboh, kah ayeuuhkonittue wunnaumonuh Ammonah, kah ayeuuhkonittue Edom, kah ayeuuhkonittue Zobahe ketass8tamwoh, & ay[a]uuhkonittue Philistiansoh, kah uttoh ane quinnuppeit, umm8m8sqheuh.
14.48 Kah mohmounau ayeuhteoh & togkómau Amalekitsoh, & tomheau Israeloh wutch wunnutchegan8out nag mahmatchheoncheg.
14.49 Kah wunnaumonuh Saul Jonathan kah Joshua, kah Melchishua: kah 8wesuongan88ash nes8oh wuttaunoh, mohtommegit Merab, káh 8weesuonk peississit Michál.
14.50 Kah 8wesuonk Saul ummittamwussoh A[b]inoam wuttaunoh Ahimaaz, kah 8weesuonk ummugquompuh ut wutayeuwehteomuh, Abner wunnaumónuh Ner, Saul 8shisoh.
14.51 Kah Kish wut8sh en Sauloh, kah Ner wut8sheu Abneroh wunnaumonuh Abiel/
14.52 Kah na mo menuhke ayeuwuttuo[u]k ayeuuhkone Philistiansog nisohtepomontog Saul, kah Saul nauoncheh ménuhkoshketompoh, asuh wutt8anatamwenu, wunnemunnumonuh.
15.1 WOnk Samuel unnau Sauloh, Jehovah nutann8nuk kussesequnonat kukkehtass8tam8uneat ut ummissinninneumut, ut Israelut, newutche yeuyeu kukkeihtash wodtauatónkqussue wuttinn8wàongash Jehovah.
15.2 Yeu wússin JEhovah ayeuhteaunit nummehquontam Amelech ne anheomp Israeloh, uttoh ane askuhwhonomp mayut, sohhog wutch Egypt.
15.3 Yeuyeu monchish togkom Amelech, kah papaquanne paguatoush wame ne ohtunk, kah ahque kushpeau, qut nush náneeswe wosketomp kah mittamwossis, mukkies kah n8nuk, oxinoh káh sheepsoh Camelsog kah ássesog.
15.4 Káh Saul miyanau missinninnuh, kah wutogkomuh ut Telaim, neese pasuk8e muttannonganog kussuog ahkeishacheg, kah pioguqe muttannongánog kussuog Juda[e] wosketompaog.
15.5 Kah Saul peyau wutotanat Amelech kah askuhwheteaog ut 8nouhkoiyeuut.
15.6 Kah Saul unnau Keneitsoh, monchek amaek, w8msék wutch kenugke Amalekitsut, ishkont n[a]g k8weeche paguanununnaoog, newutche k8womoause unnehheomwop wame wunnaumonuh Israel, kóhkuhquehettit wutch Egypt, némehkuh Kenitsog amaeog wutch kenugke Amalekitsut.
15.7 Kah Saul togkomau Amalekitsoh wutch Havilah nô pajeh kuppeyonat Shur ne piuhsuke Egypt.
15.8 Keteae togqunau tohqunau Agagoh Amalekitse ketass8t, kah papaquanne paguanau wame missinninnuh en kenag togkodteg.
15.9 Qut Saul kahs missinninnuog kushpaaog Agag kah waonegutcheg shepsog, kah oxinog ka[h] wushkoshimesoh, kah Lambsoh, kah w[a]me ne wanegik, káh matta papaquanne paguanouh: qut nish$noh teag nishkeneungquok, kah mó toh an tuppantog, ne papaquane paguatauuneau.
15.10 Neit wuttinn8waonk Jehovah peyaum8 ut Samuelut, n8wau.
15.11 Nutaúskoiantam nukkehtass8tamweheonat Saul: newutche qushkeu wutch nutasukongqunat, kah matta ussu nutann8team8ongash, kah wunneuantamhikqun Samuel káh mauunitteauau Jehovah wompannu.
15.12 Kah Samuel nompoae omohkit nogkushkauonat Saul, unnon Samuel, n8won Saul peyau Carmel, kah kusseh, wunohtau ayeuonk, kah quinnuppeu, kah w8msu en Gilgal.
15.13 Kah Samuel peyaonean Sauloh, kah Saul wuttinuh, wunanumukqush Jehovah, nummahche ussem wutann8team8onk Jehovah[-]
15.14 Kah Samuel n8wau, neit toh nauwuttam88 wunnishk8ongan8 shepsog ut néhtáuogut, kah oxinne wunnishk8aongan8 ne n8tam.
15.15 Kah Saul n8wau n8s8woog Amalekitsut: newutche missinninnuog wohquanumaog, wáannegunitcheh Shepsoh, kah oxinoh sephammauonat Jehovah kummánitt8m, kah ónkatogig nuppapaquane paguanomun.
15.16 Neit Samuel unnau Sauloh: pahtsish kah kuttinunun ne Jehovah asit yeu nohkog kah wuttinuh ket8hkásh.
15.17 Kah Samuel n8wau, peanumadt kuhhog, suñummatta kutayeuwutteop apuhkuk8uneat Israel? kah Jehovah kussesequnukup kehtass8tam8uneat ut Israel?
15.18 Kah Jehovah kutann8nuk pomushaonganit, kah n8wop, monchish, kah papaquanne paguas matcheseaenuog Amalekitsog, kah ayeuhkaus n[ô] pajeh mohtuppaeenaoont.
15.19 Neit tohwhutch matta noswehtam8an 8wodtauatonkqussuonk Jehovah, qut k8wabe que[h]tam8 sequttahhamóonk, kah kummatchesem8 ut ánaquabit Lord.
15.20 Kah Saul unn[á]u Samuelóh, nux, nummahche n8swetam 8wadtauatonkqussuonk Jehovah, nutomp ne may Jehovah neanann8sit, kah nuppas8 Agag Amalekite ketass8t, kah nuppapaquañe paguan Amalek[i]tsog.
15.21 Qut missinninnuog nemunnumwog nawhutch sequttahhamóonk, shepsog kah oxinog, wâunégugish nish woh papaquanne machteómukish, sephamauónat Jehovah kum-manitt8m ut Gilgal.
15.22 Kah Samuel n8wau, sun Jehovah weekontam chikohtae mag8ongash, kah sephausuongash, neane nosweetamuk 8wadtauatonkqussuonk Jehovah? kusseh, noswehtamóonk anué wunnegen onk ne sephausuonk, kah n8tamunat, onk ramse wees.
15.23 Newutche ayeuuhkoneweséonk onatuh pauwae matcheséonk, kah cheketam8onk, onatuh mishe matcheséonk, kah nunneukontunkane waussumóonk; newutche kuppogketam wuttinnowáonk Jehovah, noh wonk kuppogkenuk, wutch keitass8tam8[ú]nneat.
15.24 Kah Saul unnau Samueloh, nummatchesem newutche nuppannesehtam wutann8team8onk Jehovah, kah kittinn8waongash, newutche nukqush missinninnú[u]og, kah n8swetam 8wadtautatonkqussuongan8
15.25 Newutche yeuyeu k8wehquetumoush ahquontamah nummatcheseonk, kah wonk weeche qushkeyeumeh, onk woh n8wówussum Jehovah.
15.26 Kah Samuel unnau Sauloh, matta k8weeche qushkeyeumun8h, newutche kuppogketam wuttinn8wáonk Jehovah, kah Jehovah kuppogkenuk wutch kukketass8tam8unneat ut Israelut.
15.27 Kah Samuel quonuppekompauit ummonchenat, tohqunnumwoh uhquae ummónak, kah tannogsheau.
15.28 Kah Samuel wuttinuh Lord tannogkinnum Israelle ketass8tam8onk wutch kuhhogkat, [eyu] kesukok, kah wuttinnumauoh ketatteamungoh noh aneukongquean.
15.29 Kah wonk ummenuhkesuongan8 Israel matta pann8wómun8h, asuh aiuskoianatam8mun8h: newutche noh matta wosketomp woh wutaiuskoiánatamunat.
15.30 Neit n8wau, nummatchesem, qut quehtianumeh yeuyeu k8wehquetumoush, ut anaquabhettit wuteldersum8uh nummissinninnúmog, kah ut anaquabit Israel, & wonk weeche qushkeómuh, onk n8wowussum Jehovah kum-Manitt8m.
15.31 Neit Samuel wonk wutasukaue qushkeyeumau Sauloh, kah Saul wowussumau Jehovah.
15.32 Neit Samuel n8wau, yeu paudtiegk Agag Amalekitse ketass8t: kah Agag wohquanumwe uppeyaonuh, kah Agag n8wau, wunnamuhkut wesogkonne nupp8onk paumusheaum8.
15.33 Kah Samuel n8wau, neane kuttogkodteg mittamwossissog matta 8neechanéinneaóont, netatuppe pish kokas wuttin mat wunneechanéin ut kenugke mittamwossisut. Kah Samuel sukquehtahwhau Agagoh anaquabit Jehovah ut Gilgal.
15.34 Neit Samuel au Ramah, kah Saul au weekit, ut uk-Gibeahut Saul.
15.35 Kah Samuel matta wonk peyoou wunnauónat Sauloh, nô pajeh wunnuppunat, qut onch Samuel mauémau Sauloh, kah Jehovah aiuskoianam ukkehtass8tamuhkonat Sauloh ut Israelut.
16.1 KAh Jehovah unnau Samueloh, toh kuttitt8che mauem Saul, pogkenog wutch wunnánauunónat Israeloh? numwâb[á]n kutaskon pummee, kah monchish, kutann8nsh en Jesseut up-Bethlemit: newutche nukquagwoshwehtamom ketass8t, ut kenugke wunnaumonat.
16.2 Kah Samuel n8wau, uttoh woh nuttin na nauon? Saul n8tog woh nunnushik, kah Jehovah n8wau, neemun cowashinem, kah n8wash nunnonche sephamau Jehovah.
16.3 Kah wehkom Jesse en sephausuonganit, kah kukkuhk8tomoush toh woh asean: kah pish kussissequnnumah noh mashamauun.
16.4 Kah Samuel wutussen ne Jehovah an8wadt, kah peyau Bethlehem, kah otanae eldersog nunnukshaog paont, kah n8waog, k8nohteáe peyam?
16.5 Kah n8wau wunohteae, nunonche sephamau Jehovah, wunneetupánatamheuk kuhhogkaóog, kah weeche peyomegk ut sephausuonganit, kah wuneetupanatamwáheau Jesseoh, kah wuñaumonuh, kah náh 8wehkomuh en sephausuonganit.
16.6 Kah nnih, paáhettit monunneauau Eliáboh, kah n8wau, wunnamuhkut sasequnoncheh Jehovah anaquabeh appu.
16.7 Qut Jehovah unnau Samueloh, ahque monunneash wuttinnussuonk, asuh wussohkonkqussuonk, newutche matta nuttapeneauoh, newutche nunnaum matta neane wosketomp ne nag*, newutche wosketomp kenompattam woskeche unnussuonk, qut Jehovah monunneam metah.
16.8 Neit Jesse wehkomau Abinadab, kah uppaumusháheuh anaquabit Samuel, kah n8wau, matta Jehovah yeu uppepenauuh.
16.9 Neit Jesse paumushaheau Shammah, kah n8wau, matta Jehovah yeuh uppepena[ù]uh.
16.10 Wonk Jesse nesausuk tahsuoh wunnaumonuh paumusháheau anaquabit Samuel, kha Samu[e]l unnau Jessehoh, Jehovah matta yeuh uppepenauuh.
16.11 Kah Samuel unnau Jessehoh, yeu wutteasineau keneechanog? kah n8wau, peissit majishyeu8, kah kusseh, nanawéheau shepsoh. Kah Samuel unnau Jessehoh, ann8teamsh neemskauunach, newutche matta kinnummattappeumun nô pajeh yeu peyonat.
16.12 Kah ann8team8, kah uppethúun8: kah noh msquannegquan, kah wonk wunnekenash wuskesukquash, kah wunnampamukqussu, & Jehovah n8wau, neepaush sesequn, newutche n$noh.
16.13 Neit Samuel nemunum pumme ne ohtag askonut, kah wussesequnuh, ut nashauwe wematut: kah wunnushauanitteumoh Jehovah nuhkuhkauau Davidoh wutch ne kesukok kah in onkaue: neit Samuel neepau, kah au Ramah.
16.14 Qut wunnashauanitt8moh Jehovah[-] amaéhtauau Sauloh, kah matche nashauonguh wutch Jehovahut umm8m8sqheuh.
16.15 Káh wuttinneumoh Saul unnuk, kusseh yeuyeu, matche nashauonk wutch Jehovah ut k8tamehik.
16.16 Nussontimom ann8nonch wuttinneumoh neg anaquabean, natinnewhonat wosket[e]mp, noh nohtumpehpequohtunk Harp, kah pish n$nih, matche nashauonk wutch Godut nuhkuhkongquean, noh pish puhpequohtou harp kah pish kukketeam.
16.17 Kah Saul unnau wuttinneumoh, quagwashwehtámiegk wosketómp waunuppehpequadt, kah paudtieg.
16.18 Neit pasuk8 wuttinneumoh namp8hamunk, kah n8wau kusseh, nunnau wunnaumonuh Jesseh, up-Bethléhemit, noh nohtompuhpequodt, kah mishe menuhkoshketomp, kah ayeuteaen, kah waantamwehteauwaenin, kah tápenéunkqussu kah Jehovah weetomau.
16.19 Newajeh Saul ann8nont ann8naenuh en Jesse$ut, kah n8wau, negonshhuash David kenaumon en nuhhogkat noh weetomont Shepsoh.
16.20 Kah Jesse neemunau, assoh nayeutam petukqunnegash, kah wisquie wine, kah goatsemes, kah wunnegonshhuonash en Saulut nashpe David wunnaumonuh.
16.21 Kah David peyaonau Sauloh, kah neepau ánaquabenit, kah ummishe womonuh kah kenunnumwoh ukkenauwameongash.
16.22 Kah Saul ann8team8 én Jesse n8wau k8wehquetumoush David neepauitch anaquabeh, newutche namehteau tapeneaadtuonk ut ánaquabeh.
16.23 Kah n$nih, matche nashauonk wutch Gódut nohkuhkauont Sauloh, David neemunum Harp, káh puhpequau nashpe wunnutchegash; neit Saul tapheau, kah keteau, kah matchenashauonk wutamaehtauoh.
17.1 KAh Philistiansog miyaeog ukkenauwaméongan8ash ayeuwuttinneat, kah miyaeog ut Shochoh, ne wadchiig Judah kah tuppuksinwog nashaue Shochoh kah Azekah ut Ephézdammim.
17.2 Kah Saul kah Israelle wosketompaog, miyaeog, kah tuppuksinwog kishke 8nouhkoiyeuut Elah, kah wunohtôog ayéuwuttuonk ayeuuhkonittue Philistansog.
17.3 Kah Philistiansog neepóog wadchuut yoae, kah Israel neepóog wadchuut ogkomae, kah na mo 8nouhkoi nashaue.
17.4 Kah na 8ch sohhamun mishasketomp wutch wuttuppukkissinnoongan8out Philistiansog, ussowesu Goliah wutch Gath noh mo nequtta táhshishquanae sohkunkqussit, kah nequtomskinausu.
17.5 Kah ohto muppukkukque Brasse ut uppuhkukqut, kah hogk8 mouhshagque hogk8, kah neantuhkequog hogk8onk napanna tahshe muttannunkanogkodte Brasse Shekelsash.
17.6 Kah brasse metasash ohtaash wuhkontut, kah brasse muttukkit ahhohtag ahtau wuttugkit.
17.7 Kah ukqunnúhtugque anwohou, onatuh m8nakinnéhteaénin upbeamut, kah an kenag ukqunontug, unnuttuhkéquan nequtta tahshe pasuk8e moúhshogque sheklesash; kah pasuk8 negonuhkonk kenunnumwoh ogqunneg.
17.8 Kah neepau, kah mishont8wau en ukkenauwameonganit Israel, kah wuttinuh, tohwutch peyôog, wunohtauunat ayeuwuttúonk? sunnummatta nen Philistine, kah kenaau wuttinneumuh Saul? pepenok wosketomp, káh w8mussue peyaausitch.
17.9 Tapenuk nutáyeuuhkonukqunat kah nushit, neit pish neenawun kittinneum8ôog: qut sohkauog neit pish kenaau nuttinneumunonog, kah k8tinninneumuhkiimun.
17.10 Kah Philistian n8wau, nummishonóntam Israelle kenauwameongash yeush kesukok, aninnumiek wosketomp onk woh nuttayeuwuttinnean.
17.11 Saul kah wame Israel n8tamóhettit yeush ukkutt8wongash Philistan, chepshaog kah mishe wabesuog.
17.12 Onk David wunnaumonuh noh wut-Ephrathite wutch Bethlem-judah, noh ás8wésit Jesse, kah shwosuk tahs88oh wunnaumonuh: kah wosketomp ogquanumukqussu kechisut, pomontog Saul.
17.13 Kah nishnoh mohtommegheoncheh Jesse moncheog kah asuhkauáog Sauloh, en áyeuwuttinneat: & 8wesuongan88ash shuoh wunnaumonuh neg aoncheg ayeuwuttinneat, Eliab mohtommegit, kah nahohtoeu Abinnadab, kah nashuit Shammah.
17.14 Kah David peississu, kah nishuog mohtommegitcheg asuhkauáog Sauloh.
17.15 Qut David monchu, kah qushkeu wutch Saulut, assamonat 8shoh wutsheepsumoh ut Bethlehem.
17.16 Kah Philistian pas8tshau mohtompanáe kah wunonkquáe, & neepauwéheau wuhhogkuh yauunchadtikqunne.
17.17 Kah Jesse unnau Davidoh wunnaumonuh, nemunush yeuyeu wutch kematog, ephahhe yeush appuminneónash, kah yeush piogquodtash petukqunnegash, kah ussisaush tuppuksinn8wonganit kematut.
17.18 Kah kenush yeush piogquodtash cheesash, en muttannongane ummummugquompom8out, kah monunneau kematog uttoh ánihettit, kah attumunush ukkinohtôsuongan8.
17.19 Kah Saul, kah nag, kah wame Israelle wosketompaog, appuog Elahhe 8nouhkoiyeuut, ayeuuhkononat Philistansoh.
17.20 Kah David nompoáe neepau, kah nukkonau shepsoh noh nanauwéheont, kah neemunum, kah au ne Jesse anann8nont, kah peyau tuppuksinnowonganit, nean ayeuteaog sohhomwehettit ayuhkonat, kah mishont8waog ut ayeuwuttinneat,
17.21 Newutche Israel & Philistiansog mahche wunohtoog ayeuwuttúonk, papapiuhsuke kenauwameongash.
17.22 Kah David ponum ne kôunuk ut wunnutchegan8out noh nanaumeechimadt kah ussishau kenauwameonganit, kah wonkumau wematuh.
17.23 Kah keket8hkauont, kusseh mishasketomp kuhkuhqueu (noh Philistian wutch Gath, ussowesu Goliah) wutch ukkenauwameonk Philistiansog, kah wussiñeash nish nan kutt8wongash: kah David n8tam.
17.24 Kah wame Israele wosketompaog naushettit 8semoteaóuh, kah m8cheke wabesuog:
17.25 Kah Israele wosketompaog n8waog, kenâau yeuoh wosketomp noh kohkukquit? wunnamuhkut kuhkuhqueu ummishananumónat Israel, kah wosketomp noh nashont, ketass8t pish wuttinnumauoh mishe weenauwetuonk, kah pish wuttinnumauoh wuttaunoh, kah 8shoh week pish nanauweyeu8 ut Israel.
17.26 Kah David ken8nau wosketompuh neh na apinitcheh, n8wau, toh pish unnéheau wosketomp, noh nashont Philistian, kah noh amaunuk yeu kekontuonk wutch Israél? newutche howan yeuoh mat quoshqusausue Philistian, noh woh misha[n]antog ukkenauwameongash pomantamóe Manit?
17.27 Kah missinninnúog yeu wuttin namp8hamauóneau n8waog, ne pish unneheau wosketomp noh nashont.
17.28 Eliab mohtommeginitcheh wematoh, n8tam keket8hkauont wosketompuh, kah Eliab ummusquanittam8onk ayeuuhkonittue nashquneau en David, kah n8wau, tohwutch yeu peyoan? kah howan kenukkodtumau yeuh ogguhsuog shepsog ut touohkomukqut? n8wahteoh kuppehtuanumôonk, kah qunuhqui kuttah, newutche k8w8mus, naumunat ayeuwuttuonk.
17.29 Kah David n8wau, toh yeuyeu nutussem? sunnummatta teaguas wutch?
17.30 Kah quin[u]uppekompau wutche nahog en onkátoge, kah ne wonk wussin, kah wonk missinninnuog wunnamp8hamauoh neane negonne.
17.31 Kah n8tamwehettit kutt8wongash nish David an8wacheh, wussinneaóash ut anaquabit Saul, kah wunnegont8ôn[u]h.
17.32 Kah David unnau Sauloh, ahque howan wuttah chepshonch newutche noh, kittinneum nén mos nummonchem, kah nutayeuuhkon Philistine.
17.33 Kah Saul unnau Davidoh, matta kuttapenum8 ayeuuhkonónat Philistiane, newutche ken wuskenes, kah noh ayeuteaen wutch wuskenuunneat.
17.34 Kah David unnau Sauloh, kittinneum nanawéheau 8shoh wutshepsumoh, kah na uppeyon qunnónou, kah masq, kah neemunau lamboh wutch flockut.
17.35 Kah nutasukau, kah nuttogkom, kah nuppogquohwhun wutch wutt8nut, kah ayeuuhkausit nutannun 8weeshitt8nit, kah nuttogkom, kah nunnush.
17.36 Kittinneum naneeswe nushau qunnonouoh kah masquoh, kah yeuoh mat quoshqusausue Philistiane pish onatuh88 pasuk8h nah, newutche mishanantog ukkenauwameongash pomantamwe God.
17.37 Kah wonk David n8wau, Jehovah noh tomhik8 wutch qunnonou wunnutcheganat, kah wutch wunnutcheg masq noh mos nuttomhik wutch wunnutcheg masq noh mos nuttomhik wutch wunnutcheganit yeuoh Philistian. Kah Saul unnau Davidoh monchish, kah Jehovah wetomukqush
17.38 Kah Saul kenauwameheuh Davidoh ukkenauwameongash kah ponam, brasse muhpuhkukqut ahhohtag ut uppuhkukqut, kah wonk wuthogqueuh m8uhshogqhogk8.
17.39 Kah David wunnohtou wuttogkodteg woskeche ukkenauwameonganit, kah quogquadche monchu, newutché asquam ukqutchteauun, kah David unnau Sauloh, matta woh yeush nashpe nummoncheinash? newutche asquam nukqutchteauunash, kah David wutamaunumunash.
17.40 Kah nemunum wutanwohhou ut wunnutcheganit, kah pepenam napanna tahshin[á]sh m8se qussukquanesash wutch sepuissut kah ponamunásh nanaushepsae petunganit, kah wuss8wompagun[e]heg ut wunnutcheganit, kah pas8sukauau Philistine.
17.41 Kah Philistine kitchittoushau, kah pas8sukauau Davidoh, kah wosketomp noh kounuk, ogqunneg wunnegonukauoh.
17.42 Kah Philistine n8tauwompit, kah Davidoh ummishananumuh, newutche wuskenesu, [p]ah musquanequau, kah wunnetu.
17.43 Kah Philistine unnau Davidoh, su[nn]en nutanum8 waj peyaausean n[á]shpe anwohh8unash: Kah Philistine matanumau Davidoh nashpe ummánitt8muh.
17.44 Kah Philistine unnau Davidoh, peyaauseh, kah nutassam k8weyaus mamatchekesukque puppinshasog, kah ohteakonne puppinashimwog.
17.45 Neit David unnau Philistinoh, kuppeyaauseh nashpe togkodteg, kah qunnuhtug, kah ogqunneg, qut nen kenashpe peyaau[n]sh 8wesuonk Jehovah ayeuhteaanit, ummánitt[8]m8uh Isráelle kenauwameongash nish mishanantamonish.
17.46 Yeu kesukok Jehovah mag8 kuhhog ut nunnutcheganit, kah nen kuttogkomsh, kah kenemunnumaush kuppuhkuk, kah nutassam wuhhogkauh Philistianse kenauwameonk, yeu kesukok, mamatchekesukque puppinshasut kah ohteuhkone puppinashimwog, [ò]nk woh wame ohke wahteoh, na Godeu8 ut Israel.
17.47 Kah wame mukkineunk pish wahteou matta nashpe tomhuwoou togkodteg, kah qunnuhtug (newutche áyeuwuttuonk Jehovah wuttaihe) kah noh pish magou kuhhogkaoásh en nunnutcheg anunnonut.
17.48 Kah n$nih Philistine neepauit, kah paont, kah pas8tshádt wunnogskauonat Davidoh, David kenupshau kah ussishau nogque kenauwameonganit wunnogskauonat Philistianoh.
17.49 Kah David ponam wunnutcheg uppetunkanit kah ne 8tnumun qussuk, kah wuss8wompagki[ni]ahhamun, kah wutannutahwhoh Philistianoh wuskodtukqut, kah qussuk qutausheau en wuskodtukqut, kah penushadtam wuskesuk en ohkekontu.
17.50 Nemehkuh David sohkauau Philistiansoh nashpe wuss8wompagunehhég, kah nashpe qussuk kah togkomau Philistianoh kah wunnushoh qut matta ohtano togkodteg wunnutcheganit David.
17.51 Newajeh David quogqueit, kah quesukkompau Philistine, kah wunnemunumau wuttogkodteg kah ukkodtinnumun wutch pechehquogkunkanit, kah wunnushoh, kah wuttummussummau uppuhkuk ne$nashpe, kah Philistiansog nauahettit um̃ishasketompom8oh nupp8i, wussem8og.
17.52 Kah Israelle, kah Judae wosketompaog nepoog, kah misshont8waog, kah n8suttahwhaog Philistiansoh, nô pajeh peyonat 8nouhkoiyeuut, kah en Ekronne squontamut: kah n8chumwehtahwháog Philistiansoh penushaog ut mayut āshik Shaaraim wehque G[á]thm kah wehque Ekron.
17.53 Kah wunnaumonuh Israel qushkeuh wutch n8suttahwhonat Philistiansog, kah sequttahhamwog wek8oash.
17.54 Kah David nemunum uppuhkuk Philistine, k[a]h uppaudtauun Jerusalem, qut ukkesauwameonk upponamauoh wekit.
17.55 Kah Saul nag* David ay[e]uuhkonittue sohweht[a]uau Philistianoh, unnau Abneroh ummugquompuh ut wutayeuwehteomut, Abnér, howan yeuh wuskenuh wu[u]naumonuh; kah Abner n8wau, pomantog kukketeahogkoú, woi ketass8t mat n8wauwoh.
17.56 Kat ketass8t n8wau, nat8tomwehteash howan yeuh wuskenuh wunnaumonuh.
17.57 Kah David quoshkit wutch wunnushonat Philistine, Abener wunnemunuh, kah uppas8oh anaquabit Saul, nashpe Philistine uppuhkuk wunnutcheganit.
17.58 Kah Saul wuttinuh, howan ken wuskénes, wunnaumonuh? kah David namp8ham, nen wunnaumonuh kitt[t]nneum Jesse up-Bethlemit.
18.1 KAH n$nih, mahche ken8nont Sauloh, Jon[à]than ukketeahogkounoh mosogqueuh ukketeahogkounit David, kah Jonathan wuttinn8womonuh neane nehenwonche ukketeahogkounit.
18.2 Kah Saul wunnemunuh ne kesukok, kah matta wonk wuttinanumoh monchenat 8shoh wekit.
18.3 Neit Jonathan kah David wunn8waog, newutche wuttinn8womonuh neane nehenwonché ukketeahogkounoh.
18.4 Kah Jonathan pohshku uppetwoshqushaonk, kah wuttinnumauun Davidoh, kah wuthogk8unash, kah wonk wuttogkodteg kah wutohtompeh, kah upputtukquobpus.
18.5 Kah David sohham en uttoh anann8nont Saul, káh waantamwe ussu, kah wunnanawunnumwaheuh ayeuhteaenuut, kah tapeneauau ut anaquabhettit wame missinninnuog, kah wonk anaquabhettit Saul wuttinnéumoh.
18.6 Kah n$nih, quashkehettit, David quashkeit wutch paguanonut Philistiansog, mittumwussissog sohhamwog wutch wame otanaout Israel, ket8hámòog pummukoog, nogkushkauonat ketass8t Saule nashpe tabre[l]sash, kah nashpe wekontamoonk, kah nashpe pequaongane auwohteaongash.
18.7 Kah mittamwussissog namp8hamóadtuog papequahettit, kah n8waog, Saul nushau muttannonganog kussuog, kah David piogque muttannonganog kussuog.
18.8 Kah Saul mishe musquantam, káh nen8waonk umm8skumukqun, kah n8wau, missohhamauáog Davidoh piogque muttannonganog kussuog, kah nen nummishamunkquog muttannunganog kussuog, kah teagwas wonk woh ohtóou webe keetass8tamóonk?
18.9 Kah Saul kuhkinneásu Davidoh wutch ne kesukok kah en ongkoue.
18.10 Kah n$nih mohtompog, matche nashauonk wutch Godut nuhkuhkauau Sauloh, kah quoshodtum ut nôekommuk: kah David puhpequau nashpe wunnutcheg, neane negonne: kah na mo qunuhtuk ut wunnutcheganit Saul.
18.11 Kah Sául tádteau qunuhtuk[,] newutche n8wau, ne$nashpe nuttogkom David en supponkkomukqut: kah David neesit amaushau wutch anaquabenit. 
18.12 Kah Saul wabesuonea[u] Davidoh, newutche Jehovah 8weetomuh, kah amai wutch Saul$ut.
18.13 Newajeh Saul, ontahshont Davidoh wutch wuhhogkat, kah ummummugquompaheuh ut nequt muttannonganog kussuut, kah sohham, kah petutteau anaquabhettit missinninnuog.
18.14 Kah David waantamweussu en wame ummayit, kah Jéhovah weetomuh,
18.15 Newajeh Saul nauont waantamweussu ukqushuh.
18.16 Qut wame Israel kah Judah wómonaog Davidoh newutch sohham kah petutteau ut anaquabhettit.
18.17 Kah S[á]ul unnau Davidoh, kusseh mohtómmegit nuttaunes, kuttinnumauunun k8mittamwussissinneat: qut webe wutt8anatamweyeuush wutche néen, kah ayeuhteaásh wutayeuwehteaongash Jehovah, newutche Saul n8wau, ahque nunnutch[e]g nuhkuhkongqutch: qut wunnutchegan8 Philstiansog nuhkuhkongqutch.
18.18 Kah David unn[a]u Sauloh, howan nen? kah teaguas nuppomantamóonk, asuh n8sh wutteashiyeu8onk ut Israel, onk woh nen 8sinumonat ketass8t?
18.19 Qut n$nih, ne ahquompak, Merab wuttaunoh Saul wuh anumauut David aninnumauonuh Adriel um-Meholothit 8mittamwussissinneat.
18.20 Kah Michal wuttaunoh Saul womonau Davidoh, kah wuttinnoneau Sauloh, kah ne 8nantamhukqun.
18.21 Kah Saul n8wau, nuttinnumauónuh onk woh uppehannu8oh ut wuhhogkat, kah wunnutchegan8 Philistiansog woh ayeuuhkonuk, newajeh Saul unnont Davidoh, yeu kesukok pish ken waseenumukqueh pasuk n[e]g nees8utcheg.
18.22 Kah Saul ann8nau wuttinneumoh, keme keket8kunk David, kah n8wak, kusseh, ketass8t kuttapeneunk, kah wame wuttinneumoh k8womonuk: newutche yeuyeu wussénum ketass8t,
18.23 Kah wuttinneumoh Saul wussinneaóash yeush kutt8wongash ut wehtauogkut David: kah David n8wau, sun kutogquontamuneau peasik wussenumónat ketass8t, nen nummatcheit, kah nuppeanumukqus.
18.24 Kah wuttinneumoh Saul wuttukqun, n8waog, yeu wussin David.
18.25 Kah Saul n8wau, yeu pish kuttinnonneau David, ketass8t matta kodtantam8 wusseentuompeash, qut nequt pasuk8e Philistianse uhquaiyeuash, ann8tauónat ketass8t ummatwomoh. Qut Saul unnantam ukkeepshoáhheónat Davidoh nashpe wunnutchegan8 Philistiansog.
18.26 Kah wuttinneumunneunk unnahettit Davidoh yeush kutt8wongash, 8nantamohukqun David, 8sénumónat ketass8tamwoh kah kesukodtash asquam numwohtanoash.
18.27 Newajeh David neepauit, nagum, kah wuttinneumoh, kah nushaog Philistiansoh neese pasuk88oh wosketompoh, kah D[á]vid pas8au 8quaiyeu woduhquabeyeuash, kah wuttinnumauonaoash ketass8tamwoh kohchuhkeyeu8ash, onk woh ketass8tamwoh wessenumonat, kah Saul wuttinumauuh Michaloh wuttaunoh 8mittamwossissinneat.
18.28 Kah Saul nam kah wahteo Jehovah wetomau Davidoh, kah Michal Saul wuttaunoh 8womonuh.
18.29 Kah Saul nano m8cheke wabesuôneau Davidoh, kah Saul nagwutteau matwomu Davidoh.
18.30 Neit Philistianse sontimóog sohhamwog: kah nnih mahche sohhamwehettit, David anue waantamwe ussu, onk wame wuttinneumoh Saul, newajeh 8wesuonk wutt8ânumukquodt.
19.1 KAh Saul ken8nau Jonathanoh wunnaumonuh, kah wame wuttinneumoh, woh wu[nn]ushonaóont Davidoh.
19.2 Qut Jonathan wunnaumonuh Saul m[8]cheke womonau Davidoh, kah Jonathan wuttinnon Davidoh, n8wau, Saul n8sh kukkod nushúk, newutche k8wehquetumoush nunnukqussish n[ô] pajeh mohtompanit, kah apsh [a]ssompamukquodtut, kah puttogquish.
19.3 Kah nen pish nussohham, kah pish nukkehchekompau n8shit ohteakonit, uttoh apean, kah pish nukkeket8kau n8sh papaume ken, kah uttoh an naum, ne kittinunun.
19.4 Kah Jonathan wunneken8nau Davidoh, en Saulut 8shoh, kah wuttinuh, ketass8t [á]hque matchenéheonch wuttinneumoh Davidoh; newutche matta kummatchenéhik8, kah newutche kuttinhukk8ongash ahche wunnegenash.
19.5 Newutche pondam uppomantam[ô]onk wunnutcheganit, kah nushau Philistianoh, kah Lord ussu mishe wadchanuáonk wutch wame Israel, kenaumunah, kah k8wekontamup, kah tohwutch matchenehteauan mat matcheseae musqueheonk, nushonat David, mo teag wutch.
19.6 Kah Saul n8tam 8wadtauatonkqussuonk Jonathan, kah Saul chadchekeyeuah, newane Jehovah pomantog, matta pish nushau.
19.7 Kah Jonathan wehkomau Davidoh, kah Jonathan wuttinonash wame yeush, kah Jonathan pas8oh Davidoh Saulút, kah appú anaquabit neáne negonne.
19.8 Kah na mo wonk ayeuwuttúonk kah David sohham, kah ayeuúhkonau Philistiansoh, kah uppagwanuh nashpe mishe paguanittuonk, kah nag wussemoteaoh.
19.9 Kah matche nashauonk wutch Jehovahut núhkuhkunk Saul, apit wekit, qunnuhtug wunnútcheganit: kah David púhpequaú nashpe wunnútcheg.
19.10 Kah Saul kodogquonkquttohwa[u] Davidoh en sussipponkomuk nashpe ukqunnúhtuk: qut amaúshaú wutch Saul anaqúabit, kah padtuhkuh[n]teau qunuhtug sussipponkomuk: kah David wusseem8 kah pohquohham ne nohkog.
19.11 Saul wonk ann8nau ann8naénúh en wekit askuhwhonat, kah wunnushonat mohtompog: kah Michal ummittamwussoh David wuttinnon, n8wau, matta pohquohwhuttau8an kuppomantamóonk yeu nohkog, saup pish kenushit.
19.12 Neit Michal n8kompanau Davidoh papashpe kenogkenéganit, kah monchu, kah wusseem8, kah pohquohham.
19.13 Kah Michal nemunau nunneukontunkoh, kah upponuh appinneat, kah goatse weshakenae ahpuhquohsum8, wutappuhqussumun, kah wutunkhumun monak.
19.14 Kah Saul annonot ann8naenúh tohqun[ó]nat David, n8wau, mahchenai.
19.15 Kah Saul wonk ann8nau ann8naenúh, nau[ó]nat David: n8wau, padtiegk nashpe appin, onk woh nunnush.
19.16 Kah ann8naenúog petuteahettit, kusseh, nunneukontunk appinneat, kah goatse weshagkane appoh[q]uasum8 wutappohquossunnun.
19.17 Kah Saul unnau Michaloh, tohwhaj yeu$in as8kuhkomean, kah moncheáheat nummatwom, kah nont pohquohhamwi, kah Michal namp8hamauau Sauloh, nuttinuk, moncheáhe, tohwaj woh nushin?
19.18 Neit David wusseem8, kah pohquohham, kah peyaonau Samueloh ut Ramah, kah wuttinnon wame ne Saul anheont, kah nagum kah Samuel moncheog kah ayeuog ut Naioth.
19.19 Kah unnon Saul n8won, kusseh David appu Naioth, ut Ramah.
19.20 Kah Saul ann8nau ann8naenúh tohqunnónat David: kah nauáhettit chippan8e quoshodtumwaenuog quoshodtumwéhettit, kah Samuel nepau wunnanauunnónat, wunnashauanitt8moh God nuhkuhkauau wutann8naéneúmoh Saul, kah nag wonk quoshodtumwog.
19.21 Kah ánut Saul, ann8nau onkatogeh ann8naenúh, kah nag wonk quoshodtumwog, kah Saul wonk ann8nau ann8naenúh nishwudt, kah nag wonk quoshodtumwog.
19.22 Neit nagum wonk au Ramah, kah peyau mishe wuttahhamonganit ut Seche[u], kah nat8tomwehteau kah n8wau, uttoh wutapineau Samuel kah David? kah pasuk n8wau, kusseh appuog ut Naioth ut Ramah.
19.23 Kah au Naioth ut Ramah, kah wunnashauanitt8moh neh wonk wu[t]appehtauoh, kah kutchittôushau, kah quoshodtum n[ô] pajeh [u]ppeyonat Naioth ut Ramah.
19.24 Kah wonk amaunum wuthogk8unash, kah quoshodtum ut anaquabit Samuel, netatuppe, kah posksin wómpanne, newajeh nag n8wahettit, sun wonk Saul kenugshau quoshodtumwaénú?
20.1 KAh David wussemo wutch Naioth ut Ramah, kah peyau kah n8wau anaquabit Jonathan, toh nummahche ussem? teaguas nummatcheseonk? kah teaguas nuppanne usséonk anaquabit k8sh, newaj kodnushikqueh?
20.2 Kah wuttinuh, nô8sukitch, matta pish kenupp8h, kusseh, n8sh matta toh ussu mohsag asuh peasik, qut woh nohtinukqun, kah tohwutch n8sh yeu ahtahtiit? matta nnano.
20.3 Kah David wonk chadchekeyeuwau, kah n8wau, k8sh wunnamuhkut wahteunk nunnamteoh tapeneáadtuonk ut kuskesukqut, kah n8wau Jonathan yeu wahteunkitch, ishkont neuantam: qut wunnamuhkut neane pomantog Jehovah, kah neane pomantog kukketeahogkou, w[é]be nequttannehtuonganú8 nashaue nen kah nupp8onk.
20.4 Neit Jonathan unnau Davidoh uttoh an kodtantog kukketeahogkou kutusseanshinun.
20.5 Kah David unnau Jonathanoh, kusseh, saup wuske nepauzsoou, kah mata woh nuppanshôun n8weetapemonat ketass8t meetsinneat, qut moncheti onk woh nupputtogquem ut ohteakonit, pajeh nishikquinogkodtut, wanonk88k.
20.6 K8sh nat8mukquean, neit n8wash, David nummenuhke weqhquetumunkup, onk woh usishau Bethlem wutotanat, newutche n[á]ut k[ó]kodtumwae sephausuonk wutch wame wutteateashiyeuongan8.
20.7 Neit n8wadt, ne wunnegen: kittinneum pish wunohteau: qut ahche musquantog, neit wunnamuhkut, pakodtantam machuk.
20.8 Newaj pish womoausue unnehead kittinneum, newutche kuppas8 kittinneum 8n8waonganit Jehovah weeche ken: qut matcheseonk apehtunkquean, nusheh kén: newutche tohwutch woh pas8wéan k8shut?
20.9 Kah Jonathan n8wau nô8sukongqush, newutche wunnamuhkut wahteauon, machuk pakodtantamun ut n8shut kukque[h]tunkqunat, neit sun woh mat kittinnunn8un?
20.10 Neit David unn[a]u Jonathanoh, howan woh nuttugqun? asuh toh woh nnih, k8sh m8sque namp8hamungquean?
20.11 Kah Jonathan unnau Davidoh, peyaush kah sohhamuttuh e n ohteakonit. Kah nag neeswe sohhamwog en ohteakonit.
20.12 Kah Jonathan unnau Davidoh, woi Jehovah um-Manitt8moh Israel, qutcheheog n8sh, saup uttoh utt8che, asuh nishikquinokok, kah kusseh wanegik unnogqueyeu8k Davidut, kah neit matta nego[n]t8wao[n] en kuhhogkat, kah nahtinnon8un,
20.13 Jehovah ne unneheon[c]h Jonathan, kah m8cheke: qut n8sh kodtantog k[ú]mmatchen[é]hikqunat, neit pish [k]enahtinú[n]un, kah pish kummoncheáhesh, onk woh k8nohteae monchem, kah Jehovah wetomukqush neáhen wetomomp n8shoh.
20.14 Kah matta webe pomantaman, pish kenahtineh 8womoausuonk Jehovah, onk woh mat nunnupp8,
20.15 Qut matta kuttummetahham8 k8womoausuonk wutch nekit micheme: matta, mahche Jehovah tummetahwhont ummatwomoh David nishnoh pasuk wutchwosketohkit.
20.16 Nemuhkuh Jonathan ayik wunn8waonk ut weekit David, n8wau Jehovah wutchitteamwutch ut wunnutchegan8óut ummatwomoh David.
20.17 Kah Jonathan wonk chadchekeyeuáheau Davidoh, newutche 8womonuh, newutche wuttinn8womonuh nean8womonont nehenwonche ukketeahogkôunoh.
20.18 Neit Jonathan unnau Davidoh, saup wuske nepauz, kah pish kenat8mit, newutche kutappuunk pish mahchi.
20.19 Kah nishikquinohteaan, néit pish teanuk k8womus, kah pish kuppeam ayeuonganit uttohad puttogqueop, n$nihyeuonk pas8ohtag, kah pish kutap kishke qussuk Ezel.
20.20 Kah pish nuppim shwinash kóunkquodtash ne kishke, onatuh pám8tam kuhkinneat8.
20.21 Kah kusseh, pish nutann8n wuskenin, nussim, monchishish natinnehash kouhquódtash, pahke unnog wusken kusseh kounkquodtash wuttuhsh ohtaash, nash nemunush, neit peyaush ken, newutche ne wunohteaonk kutahtauun, kah matta woskehittuonk, pomantog Jehovah.
20.22 Qut yeu unnog wuskenin, kusseh kounkquodtash ongkoue ohtaash, neit monchish, newutche Jehovah kummoncheahik.
20.23 Kah papaume ne ken kah nen an8waogkup, kusseh Jehovah nasha[û]e appu ken kah nen micheme.
20.24 Neit David puttogqueu ut ohteakonit kah wuske nepauzsaag, ketass8t nummatappu meetsinneat.
20.25 Kah ketass8t appu wutappuonganit neane negonae, appuonganit kishke sussuppongakomuk, kah Jonathan neepau kah Abner kishkappu Saul$ut, kah David wutappuonk m[o]hchi.
20.26 Qut Saul matta toh eyeu ne kesukok, newutche unnantam, ne teag wuttamhuk, matta pahkesu wunnamuhkut matta pahkesu.
20.27 Kah n$nih nompuhkeek nahohtoeu kesukók nepaaz, David wutappuonk mohchi, kah Saul unnau Jonathanoh wunnaumonuh, tohwutch matta peyunk wunnaumonuh Jessé meetsinneát: matta wunnonk8, asuh yeu késukók?
20.28 Kah Jonathan namp8hamauau Sauloh David nummenuhke wehquetummukkup onát Bethlem.
20.29 Kah n8wop, k8wehquetummaush nohnushadti, newutche nutteashiyeuonganun sephausuog, kah neemat n8wehkomukup: kah yeuyéu namehteauon tapeneadtuonk ut kuskesukqut, amaeti, k8wehquétumoush, kah nauonti nematog: newaj matta peyonk ketass8t wuttableumut.
20.30 Neit Saul ummusquanittam8onk ayeuuhkonittue nashqunnaemo Jonathanut, kah wuttinuh ken wunnaumonuh woonkenin cheketamwaen, sunnúmmatta n8wahteou, kuppepenau wunnaumonuh Jesse ut nehenwonche kuppaguanuonganit, kah ut uppaguanuonganit kokas upposkissuonganit.
20.31 Newutche nisohkepomantog wunnaumonúh Jésse, matta pish kummenuhkesu, asuh kukkehtass8tamóonk, newutche yeuyeu ann8teamsh, kah neemskomiinneach, newutche pish wunnamuhkut nup.
20.32 Kah Jonathan namp8hamauau Sauloh 8shoh, kah wuttinuh, tohwutch noh woh n8shit? toh ussu?
20.33 Kah saúle wuttogkomuh ukqunnuhtug wuttogkommonat, newaj J[ô]nathan wahteunk 8shoh uppogkodtantamunat nushonat David.
20.34 Neit Jonathan neepau wutch Tableut ut uhque musquanittamunat, kah matta meetsu nahohtoeu kesukok nô nepauz, newútché neuwantam wutch Dávidoh; newutche 8shoh akodjhik.
20.35 Kah n$nih mohtompog, Jonathan sohham en ohteuhkonit, ne adt8che keihtimomukup David kah wuskenes 8weechauoh.
20.36 Kah unnau wuskeneumoh, quogquish natinnehash kouhquodtash nish pameonish, kah quagquit wusken, wutaneuhwhoh kôuhquodt.
20.37 Kah wusken paont ne pagshik kouhquodt ne pamit, Jonathan mishont8wae ken8nau wuskenuh, n8wau sunnummatta kôuhqúodt ongkoue ohtano.
20.38 Kah Jonathan mishont8wae ken8nau w[ù]skenuh, kenupshaush, quogquish, chequnapehkon, kah 8skeneumoh Jonathan mukkinnum kóuhqu[o]dtash. kah péyaonau wussontimomoh.
20.39 Qut wusken mat teag wahteaou: webé Jonathan kah David wahteauog ne teag.
20.40 Kah Jonathan aninnumauau wutauwohteaongash wuskenúh, kah wuttinuh, monchish, uss8wutaush keitotanat.
20.41 Kah wusken quenau monchit, Davi neepau wutch sowaniyeu, kah penushádtam wuskesuk en ohkekontu, kah nishwudt nàuwáeu, kah nag chipwutt8nápwuttúog, kah mauwetuog, nô pajeh David anúkauont.
20.42 Kah Jonathan unnau Davidoh wunohteáe monchish, newutche naneeswe kenawun chadchekeyeuwáog ut 8wesuonganit Jehovah, kussimun, Jehovah nashaue apitch ke[n] kah nen, kah nashaue n8skannemunit, kah k8skannemunit micheme; kah neepau kah monchu, kah Jonathan au otanat.
21.1 NEit David peyau Nob, en Ahimelekut sephausuen, kah Ahimelek wabesu, wunnohskauónat Davidoh, kah wuttinuh tohwutch nussiyean, kah matta howan k8weechóg8?
21.2 Kah David unnau Ahimelechoh sephausuenin, ketass8t nutann8nuk ne teaguas, kah nuttinnuk, howan wahteungitch ne teaguas, papaume ne ann8nun, kah to[h] [á]nann8nun: kah nukkeitim wuttinneumunneunk ne ut kah ne ut ayeuonganit. 
21.3 Newutche teaguas ne agwe kenutcheganit? aninnumah napanna tahshinash petukqunnegash ut nunnutcheganit, asuh teaguas ne nah adt namehteomuk.
21.4 Kah sephausuen namp8hamauau Davidoh, ne matta nanwe petukquneganinn8 agwe nunnutcheganit, qut ne wunneetupanatamwe petukqunnunk, nunkompaog k[e]hchithónáhettit mittamwussissoh ne webe.
21.5 Kah David namp8hamauau sephausuénúh, káh wuttinuh, wunnamuhkut mittamwussissog nukkeihchittôhônômun nishikquinne nadteuh sohhamon, kah 8wishquaóash wuskenúog wunneetupanatamweyeu8ash kah petukqunnunk onatuh nanwee, nux tôkonogque yeu kesukok wunneetupanatamwáhteauun ut wishqut.
21.6 Neit sephausuen wuttinnumauoh ne waneetupanatamwáhteomuk, newutche na matta petukqunneganinn8, qut nahtitteáe petukqunnunk, ne neemunnumuk wutch anaquabit Jehovah, nompatauunat kussopittae petukqunnunk, ne kesukok amaunumuk.
21.7 Kah na mo howae wosketomp ne kesukok wutch wuttinneumut Saul, na$ut wadchanun anaquabit Jehovah, kah ussowesu Doeg wut-Edomit, negonneyeuit nanaunukeg wutheardsum Saul.
21.8 Kah David unnau Ahimelechoh, káh sunnummatta yeu ohtano agwe kenutcheganit, qunúhtug asuh togkodteg? newutche matta nuppaudtauoh nuttogkodteg, asuh nutauwohteaongash, newutch ketass8t wuttinniyeuonk kenuppeyeu8.
21.9 Kah sephausuen n8wau; wuttogkodteg Goliah Philistian, noh nashop ut 8nouhkoiyeuut Elah, kusseh yeuut weesquabesu monakinit, ongkoue ephodut: ne neemunnuman, ne nemunish, newutche matta onkatog yeu ohtáno. Kah David n8wau, matta ongkatuk neyaneyeuun8, aninnumah.
21.10 Kah David neepau, kah wusseemo ne kesukok, wutche ukqusháonk Sauloh, kah au Achish ketass8t ut Gath.
21.11 Kah wuttinneumoh Achish wuttinóuh, sunnummatta yeuoh David ketass8t ut ohkit? sunnummatta ket8hamóadtuwussohhanneg papaume noh, paumukáhettit, n8waoh, Saul nushau nequt muttannonganogkussuoh, kah David piogque muttannonganogkussuoh?
21.12 Kah David ponam yeush kutt8wongash wuttahhut: kah m8cheke wabesuónau Achishoh ketass8t ut Gath.
21.13 Kah os8wunnum wutusseonk ut anaquabenit, kah ogqueussu kágkeámuk, kah kogkòhkinum squontamme kuppuhhoúunash kah wuss8kq poggishin 8weeshitt8nit.
21.14 Neit Achish unnau wuttinnumoh, kusseh, kenaâu wosketomp kohkéau: tohwutch paudtiéóg?
21.15 Sun nukquenahik kogkeáog waj pas8óg yeuoh ukkogkeaeussenat ut anaquabeh? sun woh yeuoh petutteau nekit?
22.1 NEwajeh David na wutch amait, kah spuhwau hassunnekit Adullam: kah wematoh: kah wame 8shoh wek n8tamunit ná en w8msuog én wuhhogkat.
22.2 Kah nish$noh pasuk noh tashkitchahwhut, kah nish$noh pasuk noh n8nummontuhquohwhut, kah nish$noh pasuk weesogkitteahont, nag ummiyaehtauouh, kah noh nag ummummugquompom8oh: kah nawuttit weétomoneau papaume yauut pasuk88og wosketompoog.
22.3 Kah David ná 8mun en mizpe ut Moab, kah unnau Moabe ketass8toh: n8sh kah n8kas k8wehquetumoush sohhamohettit kah weet8muk8k, nô pajeh n8wahteauunat ut$toh God aseanshikqueh.
22.4 Kah nah uppas8oh anaquabit Moabae ketass8t, kah nag 8weetomouh nisahke David apit hassunnekit.
22.5 Kah quoshodtumwaen Gad unnau Davidoh, ahque apsh hassunnekit, amáish, kah monchish en Judáe ohkit: neit David ámái, kay peyáu Haréthe touohkomukqut.
22.6 Saul n8taog David wahikqussu, kah n[e]g weetomoncheg, (kah Saul appu ut Gibeah agwe mehtugqut, ut Ramah, ukqunnuhtug, ohtag wunnutcheganit, kah wame wuttinneumoh ukquinnuppekompauwehtunkquoh)
22.7 Neit Saul unnau wuttinneumoh neh quanuppekompauwehtunkqutcheh, n8tiek yeuyeu, kenaau Benjamitsog, sun woh wunnaumonuh Jesse kittinnumunkou nish$noh pasuk kenaau ohteuhkonash, kah weenominneohtekonash, sun woh kenanáwunumahik8 muttannungoh, kah pasuk88oh.
22.8 Newaj kenaau wame ayeuhkónittue wunn8waanseog, & matta howan nanahtiñuk8 nuñaumon 8n8wó[n]aóut wuñaumonuh Jesse, & wañé howan kenaáu nuñeuánumuk8, asuh nunnahtinuk8 nunnaumon ayeuuhkonittue wogkouunau nuttinneumoh, nutaskuhhukqunat, neane yeu kesukok.
22.9 Neit Doeg wut$Edomit námp8ham (noh nanawunont wuttinneumoh Saule) k[á]h n8wau, nunnauomp wunnaumonuh Jesse, paont Nob, ut Ahimelechut wunnaumonuh Ahitub.
22.10 Kah wunnat8tomwehteaunshuh Jehovah, kah wuttinnumau meetsuonk, kah wuttinnumauoh Goliah Philistiane wuttogkodteg.
22.11 Neit ketass8t ann8team8 wehkomónat Ahimelech sephausuen wunnaumonuh Ahitub, kah wame 8shoh wek, sephausuenúog neg ut Nob: kah nag wame peyaog ketass8tamwut.
22.12 Kah Saul n8wau, n8tash yeuyeu, ken wunnaumonuh Ahitub: kah namp8ham, nen yeu nussontimom.
22.13 Kah Saul wuttinuh, tohwutch ayeuuhkonittue wunn8aúseóg, ken kah wunnaumonuh Jesse, newutche kittinnumau petukqunneg kah togkodteg, kah kenat8tamwehteaunsh en Godut, onk woh nutayeuuhkonittue waabehtunk, neane yeu kesukok.
22.14 Neit Ahimelech namp8hamauau ketass8tamwoh kah n8wau, kah howan pabuhtanumukqussit kenugke wame kittinneumit neane David, noh ketass8t wasenumukqutcheh, noh áont ann8nadcheh, kah noh quttiánumukqussu ut kekit?
22.15 Sun neit nen n8che nat8tamwehte[à]unshóus? na8sukiitch, ketass8t wutchimunkitch ne teaguas wuttinneumoh, kah w[à]me n8sh wek: newutche kittinneum mat te[à]g wahteauou papaume wame yeu, peasik asuh mohsag.
22.16 Kah ketass8t n8wau, pish wunnaumuhkut kenup Ahimelech ken kah wame k8sh wek.
22.17 Kah ketass8t unnau akkeishanutcheh neh quanupikkompauwehtunkqutcheh, quinnuppek kah nush8k wussephausueneumoh Jehovah, ne wunnutcheg wonk weechayeumuk David, kah newutche wahteauog wásemwut, kah matta nahtinuk8unuh. Qut wuttinneumoh ketass8t, matta summagannum8og wunnutchegan8, que[n]tauónat wussephausuéneumoh Lord.
22.18 K[á]h ketass8t unna[u] Doegoh, quinnupish kah quentau sephausuenúog, kah Doeg wut-Edomit quinnuppu, kah quentauau sephausuénúh, kah nushau ne kesukok shwosuk tahshinchagkussuoh, kah napanna tahsuoh wosketompoh, neg ágqutcheg hashabponákinne Ephod.
22.19 Kah Nob ukkeitotanean sephausuenúog, wuttogkodtamun nashpe án kenag togkodteg, naneeswe wosketompaog kah mittamwossissog peissesog kah n8nukeg, kah oxinog kah assesog, kah shepsog, nashpe an kenag togkodteg.
22.20 Kah pasuk8 wunnaumonuh Ahimelek, wunnaumonuh Ahitub, ussowesu Abiather, tóm, kah asuhkauwae spuhh8au Davidut.
22.21 Kah Abiathar unnau Davidoh, Saul nushau wussephausueneumoh Jehovah.
22.22 Kah David unnau Abiatharoh n8wahteoh ne kesukok, Doeg wut-Edomit noh apit noh woh wunnamuhkut wuttinon Saul[ò]h, nuttinteauun waj nuppehettit wame neg k8sh wekit.
22.23 Weetomeh, ahque wabesish: newutche noh natinneohhog nuppomantamóonk, natinneham kuppomantamoonk: qut weeche nen pish kenánaw[k]
23.1 NEit unnaog Davidoh, n8waog, kusseh, Philistiansog ayeuuhkontamwog Keilah, káh mukk8kinnumwontamwog ahhut tanuppoghamukish.
23.2 Newájeh David nat8tomauont Jehovah, n8wau, woh nummonchem, nuttogkomon[á]t yeug Philistiansog? kah Jehovah unnau Davidoh, monchish, kah togkom Philistiansog, kah tomweh Keilah.
23.3 Kah David wuttinneumoh unnuk, kusseh yeu nuttit wabesinnean ut Judah, uttoh woh an m8cheke neit, peyaog Kéilah, ayeukonittue ukkenauwameongan8ash Philistiansog.
23.4 Neit wonk David nat8tamauau Lord: kah Jehovah wunnamp8hamanau, káh n8wau omkish w8msish en Keilah, newutche nummag Philistiansóg en kenútcheganit.
23.5 Neit David kah wuttinneumoh auog Keilah, kah ayeuhkonau Philistiansoh, kah pas8waog wunntasseum8uh, kah wuttogkomuh nashpe mishe paguanittuonk: nemehkuh David tomheau wadohkinitcheh Keilah.
23.6 Kah n$nih Abiathár wunnaumonuh Ahimelech waseemwit en Davidut en keilah, nashpe w8msu Ephod ut wunnutcheganit. 
23.7 Kah unnon Saul, David peyau Keilah: kah Saul n8wau, God upponuh ut nunnutcheganit, newutche kuppuhhausu, petuhkonat keitotanat ne 8shquontamuuk kah barsu8uk.
23.8 Kah Saul wehkomau wame missinninnuh en ayeuuhkonat w8msinneat en Keiláh weenuhkauonat David kah wuttinneumoh.
23.9 Kah David wahteou Saul keme kodwoskehnau, kah unnau Abiatharoh sephausuenuh paudtaush Ephod.
23.10 Neit n8wau David, woi Jehovah um-Manitt8moh Israel kittinneum n8tam, wunnamuhkut Saul natinneham peyonat Keilah, paguatauunát keitotan wutche ne[n]?
23.11 Sun woh Keilahe woskétompaog mag8og nuhhog en wunnutcheganit; sun woh Saul peyau neane n8tog kittinneum? woi Jehovah um-Manitt8m8oh Israel, k8wehquetumoush us kittinneum, kah Jehovah n8wau, noh pish w8msu.
23.12 Neit David n8wau, sun woh Keilahe wosketompaog mag8og nuhhog en wunnutcheganit Saul? kah Jehvau n8w[á]u pish mag8og kuhhog.
23.13 Neit David kah wuttinneumoh papaume nequtta tahsh[e] pasuk88og neepoog, kah sohhamwog wutch Keilah, kah auog uttoh woh aahettit, kah unnon Saul, David[i] sohhamwi wutch Keilah, neit matta sohhamm8.
23.14 Kah Dávid ayeu touohkomuk menuhkewonogquehtu, kah ayeu wádchuut ut Ziph touohkomukqut: kah Saul wunnatinneahwhoh asekesukokish, qut God matta upponuh wunnutcheganit.
23.15 Kah David naum Saul sohham wunnati[n]neahamunat uppomantamôónk: kah David ayeu Ziphe touohkomukqut ut kuppahtu.
23.16 Kah Jonathan wunnaumonuh Saul neepau, káh au Davidut en kuppahtu, káh menehketeau wunnutcheg ut Godut.
23.17 Kah wuttinuh, ahque wabe[si]sh, newutche wunnutcheg n8sh Saul matta pish kenumhik8 kah ken pish kukketass8tam8 ut Israel, kah nen pish nahohtoeu, kah ne wonk n8sh Saul 8waht[è]oun.
23.18 Kah nag neeswe wunn8waog ut anaquabit Jehovah, kah David ayeu kuppahtu, kah Jonathan áu wekit.
23.19 Neit Ziphistog peyaunaog Saul ut Gibeah, n8waog, sunnummattá David puttogqueu weechè nenawu[n] ut menuhkonukqut ut kuppahtu, ut Hachilaheh wadchuut, ne sowanieu Jeshimon.
23.20 Newutche yeuyeu, woi ketass8t, w8msish neane kodtantog kukketeahogkou w8msinneat, kah ne pish nutchippiyeumun, nummagunat ut wunnutcheganit ketass8t.
23.21 Kah Saul n8wau wunnanumuk8k Jehovah, newutche kukkitteamonteanumimw8.
23.22 Monchek k8wehquetumonumw8, nano nanashwehtmok, kah wahtean8k, kah kukkinneam8k wutayeuonk uttoh apit, kah howan naut nauont, newutche nuttinteop wnnompeussuéeu ussu.
23.23 Newutche naum8k, kah kuhkinneasek wame wanumononkquokish, uttoh adt puttogquit, kah wonk peyaausek wutch pahkewahteoonk, kah pish k8weecháuunumw8, kah pish n$nih apit ohkeit, pish nunnatinneuh pannuppe wame muttannongun[o]g kussunneat ut Judah. 
23.24 Kah neg nepóog auog Ziph negonae Saul, qut David wuttinneumoh appuog ut Maone tououhkomukqut, ut mukoshquttaut, Sowaniyeu Jeshimonut.
23.25 Saul wonk kah wuttinneumoh moncheog wunnatinneawhonaout, kah nag unnaog Davidoh: newajeh peyont qussukquanit, kah appu ut Maone touohkomukqut: kah Saul ne n8tog, n8sukauau Davidoh ut Maonne touohkomukqut.
23.26 Kah Saul wutuhsh au wadchuut, káh David kah wuttinneumoh ogkomae wadchuut: kah David kenuppe monchu wutche qushau Sauloh, newutche Saul kah wuttinneumoh weenuhkauwaog Davidoh kah wuttinneumoh, wuttohqunonaóout.
23.27 Qut na upp[e]yon ann8naenin ut Saul$ut, n8wau, kenupsaush kah teanuk peyaush, newutche Philistiansog sepakeog ut ohkeit.
23.28 Newajeh Saul qushkeit wutch asuhkauonat David, kah ayeuuhkonau Philistiansog, newajeh hettamwog ne ayeuonk Sela$Hamalekoth.
23.29 Kah Dávid na$wutch kuhkuhquen, kah ayeu menuhkonogqut ut Engedi.
24.1 KAh nnih, Saul quashkit wutch asuhkau[ó]nat Philistiansog, unnon, n8won, kusseh, David appu touohkomukqut Engiddy,
24.2 Neit Saul neemunau nishwudt muttannong[a]nogkussuog pepénauutcheg wutch wame Israel, kah moncheog natinnewhonat David, kah wuttinneumoh, ut touohkomukque goatse qussukquanehtu.
24.3 Kah peyau shepsikkomukquehtu kishke mayut, na hassunnek88, kah Saul petutteau wutonkhumunat wusseetash, kah David kah wuttinneumoh appuog sussippoe hassunnekit.
24.4 Kah wuttinneumoh David wuttinóuh, kusseh, yeu kesukok ne Lord anukqueop, kusseh, pish nummag kummatwomog en kenutcheganit, onk woh kittinneh uttoh an tapeneaman. Neit David neepau, kah keme tu[m]ussum uhquae wuthogk8.
24.5 Kah nnih ompetak David wuttah togkomuk, newutche tummussum wutuhquaiyeu neh Saul.
24.6 Kah unnau wuttinneumoh Jehovah quhtehteaj yeu nuttinheónat nussontimom, Jehovah sasequnoncheh, nutáyeuuhkonittue summagunumauónat nunnutcheg, noh sasaqunoncheh Jehovah.
24.7 Nemehkuh David wuttamheau wuttinneumoh nashpe yeush kutt8wongash, kah matta wuttinnánumoh ayeuuhkonittue nepauwétauónat Saul: qut Saul neepau wutch hassunnekit, kah monchu.
24.8 David wonk omp[e]tak neepau, kah sohham wutch hassunnekit, kah mishont8anumau[a]u Sauloh, n8wau nussontimom ketass8t. Kah Saul ompamuhquait, David nauwaeu kah wuskesuk en ohkeeiyeu, nah nauwaeu.
24.9 Kah David unnau Sauloh, tohwutch n8taman ukkutt8wongan88ash wosketompaog, án8w[a]hettit, kusseh, David natinneham k8woskhetteaonk
24.10 Kusseh, yeu kesukok kuskesukquash naau, Jehovah kupponak ut nunnutcheganit yeu kesukok ut hassunnekit, kah nawhutche n8waog, nush, qut nuskesuk k8wadcha[nu]k kah nussip, matta nussummagkinnumauoh nunnutcheg ayeuuhkonittue nussontimom, newutche noh Lord wusse[s]équnómoh.
24.11 Kah wonk, n8sh, naush, nux naush uhquae kummona[k] ohteau nunnutcheganit: newutche tamussumon uhquae kummonak, kak matta kenushinno, wa[h]teaush kah naush[.] na matta matcheseonkaninno, asuh panneseonganinno ut nunnutcheganit, kah matta kummatchenehenno, qut onch kuppumm8hkau nukketeahogkou tohqunnonat.
24.12 Jehovah wussittich nashaue ken & nen, kah Jehovah ann8tauwanshitch ut kuhhogkat, qut nunnutcheg matta pish kenuhkukongkou.
24.13 Ne n8wom8uk wunnupwoaongan8 nákoneyenutcheg, matcheseonk sohham8m8 wutch matchet8ut: qut nunnutcheg matta posh kenuhkekongk8.
24.14: Howane ketass8t Israel n8sukauesoh[-]wéhtauont? howan n8swetahwhadt? nupp8e anum? asuh papekq?
24.15 Newutche Jehovah wussittich, & wussittich nash[à]ue ken kah nen, kah naitch, kah ken8taj nuttinniyeuonk, & tomhitch wutch kenutcheganit.
24.16 Kah nnih, David mahche ket8hkauont yeush kutt8wongash Sauloh, Saul n8wau, sun yeu k8wadtauatonkqussuonk nunnaumon David[?] kah Saul mishont8wau kah mau.
24.17 Kah unnau Davidoh, ken m8cheke kussampweussem onk nen: newutche kutonkquadtah wanegik, qut neen kutonkquatoush machuk.
24.18 Káh kenahtitteam yeu kesukok, k8neneheh: newutche Jehovah ponukquean ut kenutcheganit, matta kenushéh.
24.19 Newutche wosketomp nameheont ummatwomoh, sun woh wuttinanumwoh nohnushash? newajeh Jehovah wunonkquatunkqush, wutch ne ànhean yeu kesukok.
24.20 Kah yeuyeu kusseh, wunnamuhkut [n]8wahteoh, ken pish kukketáss8timom, kah Israelle kehtass8tamóonk pish menehketeauun ut kenutcheganit.
24.21 Newutche yeuyeu chadcheke[i]mmeh nashpe Jehovah, matta kuttummetahham8un n8skannem nahohtoeu nen, kah m[a]ttá kenehtauounat n8wesuonk wutch n8sh wekit.
24.22 Kah David chadchekeimau Sauloh, kah Saul monchu en wekit, qut David kah wuttinneumoh kuhkuhqueog en menuhkonogqut.
25.1 KAh Samuel nupp8, kah wame Israelitsog miyaeog, kah ummauemouh, k[á]h upposek[i]nouh ut wekit ut Ramah, kah David neepau, kah womossu en Parane touohkomukqut.
25.2 Kah na mo wosketomp ut Maon, noh wutohtoongash ohtag ut Carmel, kah wosketomp mishenauwetu, kah nishwe muttannonganog kussuoh wutshepsumoh, kah nequt muttannonganog kussuoh goatsoh: kah noh m8swop wutshipsumoh ut Carmel.
25.3 Kah 8wesuonk wosketomp Nabal, kah ummittamwussoh 8wesuonk Abigail: kah noh waantamwe mittumwossis, kah wunneetu, qut wosketomp chenauausu, kah matchitash wutusseongash, kah noh wutchayeu wekit Caleb.
25.4 Kah David n8tam ut touohkomukqut, Nabal m8swau wutshepsumoh.
25.5 Kah David ann8nau piukqussuoh wuskenuh, kah David unnáu wuskenuh, onkq Carmel, kah auunok Nabal, kah wonkom8k ut n8wesuonganit.
25.6 Kah yeu pish kittinnoneau noh waniit wunohteash, kah kek wunohteom8utch, kah wame ne ohtauan wunohteom8utch.
25.7 Kah yeuyeu nunn8tam kumm8swomw8, kah kenanaushepsueneumog neg wetomukqueogik, matta n8woskhe[a]unonog, asuh matta teag wannehteau8og aphettit Carmel.
25.8 Nat8tomau k8skeneumog, kah nag pish kuttukquneau, newutche yeug wuskenuog namehteauwehettit tapeneoadtuonk ut kuksesukqut (newutche nuppeyomun ut wunne$kesukodtut) aninnumau k8wehquetumoush, uttoh paaum8uk kenutcheganit kittinneumog, kah en kenaumonat Davidut.
25.9 Kah 8skeneumoh David paonit, ken8naog Nabaloh neaunag wame yeush kutt8wongash ut 8wesuonganit David, kah chequnappuog.
25.10 Kah Nabal namp8hamauau David wuttinneumoh, kah n8wau, hówan David, kah hówan wunnaumonuh Jesse? monaog wuttinneumu[u]neunk, yeu ahquompak, wadshóncheg nish$noh wutch wussontimom8wout.
25.11 Neit sun woh nunneemunnum nuppetukqunnunk kah nunnippeim, kah n8weyaus, ne nahtaogeh num̃8sumwaeneumog, kah sun woh nuttinnumauon wosketompaog neg matta waheogig uttoh wamohettit?
25.12 Neit David 8skeneumoh qushkeoh, kah wónk móncheog, kah peyaog, kah wuttinn[n]onaoash wame yeush n8waongash.
25.13 Kah David unnau wuttinneumoh, puttukquobpissek nish$noh wuttogkodteg, kah puttukquobpissuog nish$[n]oh wuttogkodteg, kah asuhkauóg David[ò]h papaume yaue pasuk88og wosketompaog, kah neeswe pasuk88og, appuog maumáchiuhkontu.
25.14 Qut pasuk wuskenin unnau Abigaloh ummittamwussoh Nabal n8wáu kusseh, Dávid ann8team8 ann8náenuh wutch toúohkomukqut 8wónkumonat nussontimomunnonoh, kah ukkeketehtauoh.
25.15 Qut wosketompa[ó]g nonehikqunnonog, kah matta n8woskhitte[o]mun, & matta teag nukquentam8mun nisahke weetomógut, apeog ohteuhkonit.
25.16 Nag mo n8wonkonosumunonog naneeswe nukonae kah kesukodae, nisahke wetomogkut nanaweheonat shepsog.
25.17 Newutche wahteoush, kah natwontash toh asean, newutch ayeuuhkonittue kesantamauau machuk nussontimomun, kah ayeuuhkonittue wame wek, newutche nóh wunnaumonuh Belial, newaj matta woh howan ken8nunk.
25.18 Neit Abigál kenupshau, kah nemunum neese pasuk88ash petukqunnúngash, kah neesishkquiogkod wine, kah napanna tahsuog sheepsog mahche kesiswoog, kah napanna tahshe quttuhwhosuash appuminneonash, kah nequt pasuk88ash chippecheiyeuash weenominneash, kah neese pasuk88ash figse Caksash, kah upponamunash assesut.
25.19 Kah unnau wuttinneumoh, negonuhkiegk, kusseh kutasukauonumw8: qut matta wuttinnoun wessukeh Nabaloh.
25.20 Kah n$nih, wass8anukauont assoh, womsu kishkontu, kah kusseh David kah wuttinneumoh uppiuhsukuhkauouh, kah nah wunnogskauoh.
25.21 Kah David n8wop, wunnamuhkut tahn8che nunn[a]nauwehteoh, yeuoh wosketomp wame wutahtóonk ut touohkómukqut kah mo teag quentum8 wame, ne wadchiik wuhhogkad, kah nutonkquatunk machuk wutch wanegik.
25.22 Ne unnehitch God, kah wonk m8cheke ummatwomoh David; sequttahwhog howan noh sagketog pummeneutunk mahche mohtompog, wame ne ohtunk yeuoh wosketomp.
25.23 Kah Abigail nauont Davidoh, kenupshau, kah n8keu wutch assut kah penushadtam wuskesuk ut anaquabit David, kah nauwaen en ohkekontu.
25.24 Kah penushau ut wussetut, kah n8wau ut nuhhogkat nussontimom, ut nuhhogkat yeu matcheseonk ohtaj, kah mittamwossisse kittinneum, k8wehquetumóush ket8kaj ut ken8tamunat, kah n8tash ukkutt8wongash mittamwossisse kittinneum.
25.25 Ahque tóhhentupanumonch nussontimom k8wehquetumoush, yeuoh Beliale wosketomp, Nabal newutche ne as8wesit, ne wuttinniin: Nabal ne 8wesuonk, kah ás8tuonk weetomuk: qut nen mittamwossisse kittinneum, 8skeneumoh nussontimom neg ann8nacheg, matta na[u]oun.
25.26 Newutche yeuyeu nussontimom, pomantog Jehovah, kah pomatog kukketeahógkou: Jehovah wadtamehikqúean wutch peyonat sokusquathamunát musqueheonk: kah wutch kuttann8tonat nashpe nehenwonche kenutcheg: kah kummatwomog, kah nag natinnehogig 8woskheonat nussontimomoh, netatuppeyeuhettich Nabal.
25.27 Kah yeuyeu yeu wunanittuonk ne mittamwossisse kittinneum, paudtauont nussontimomoh, aninnumauunách wuskenuog neh asukonkqutcheh nussontimom.
25.28 K8wehquétumoush ahquontash ummatcheseonk mittamwossisse kittinnéum, newutche Jehovah pish wunnamuhkut menuhketeau nussontimom wek, newutche nussontimom ayeuhteahtau Jehovah wutayeuwuttuongash, kah machuk matta nameheauouun ut kuhhogkat wame kukkesukodtash.
25.29 Qut wosketomp neepau ken8swuttahikqun[á]t, kah natinneawhonat kukketeahogkou, qut nussontimom ukketeahogkounoh, pish kishpissu ut chippipussuut pomantamóonk, weche Jehovah kumManitt8m[,] kah ukketeahogkoun8uh kummatwomog, neh pish wuss8wompagunahhamauóh, neâne wutch nanashauwe wuss8wompágunehheganit.
25.30 Kah pish n$nih, Jehovah unneheont nussontimomoh, neaunag wame ne wanegik ne an8wadt papaume ken, kah kehtimont nanauwunnuwaenuh ut Israel.
25.31 Yeu matta pish neuantamoonganin[n]8 wutche ken, asuh metass8wae wuttamhettuonganinn8, ut nussontimomut, matta tahn8che quóntahham8as musqueheonk, asuh nussontimom matta wutann8tauwonshonat wuhhogkuh, qut Jehovah wunneneheont nussontimomoh neit mehquanum mittamwossisse kittinneum.
25.32 Kah David unnau Abigaloh wunnanumunach Jehovah um-Manitt8moh [I]srael, noh ann8nukquean kenogskiinneat.
25.33 Kah wunnantamunach kussúonk, kah wunnánumukqush ken, wadtamehéan yeu[-] kesukok wutch peyonat s8ksquothumunat wusqueheonk, kah wutch nutann8tónat nashpe nehenwonche nunnutcheg.
25.34 Newutche wunnamuhkut, pomontog Jehovah umManitt8moh [I]srael, noh wadtaméhikque wutch k8woskhennat, matta kenupshaas, kah peyoas kenogskiinneat wunnumahkut: matta howan sque[h]tahwhoun ut Nabalut, mahtompanit, noh sáketog pummeneutunk.
25.35 Neit David attnumunum wutch wunnutcheganit, ne paudtauont, kah wuttinuh, wunohteáe kuhkuhquish en kekit, naish, nunn8tam k8wadtauatonkqussuonk, kah nutapeneam kuhhog.
25.36 Kah Abigail peyaonau Nabaloh, kah kusseh, mishadtupp8 ut wekit, onatuh mishadtupp8onk ketass8t, kah Nabal wuttah wekontam8m8 ut wuhhogkat, newutche ahche kogkeussippam8; newajeh mo teag unnunk peasik asuh m8cheke, nô pajeh mohtompog.
25.37 Qut nnihyeup, mohtompog wine amaém8úk wutch Nabalut, kah ummittamwussoh wuttinnukqunash yeush, wuttah nupp8m8 wuttinnóme wuhhogkat, kah onatoh88 qussukquanit.
25.38 Kah nnih, papaume piogukquinogok, Jehovah togkomaú Nabaloh, kah nupp8,
25.39 Kah David n8tog Nabal nupp8oi, n8wau, wunnamunach Jehovah, noh k[é]n8tog unniyeue nukkekomitteaonk, wutch wunnutcheganit Nabal, & wuttamheau wuttinneumoh wutch machuk, newutche Jehovah quinnúppenum ummatcheseonk Nabal ut nehenwonche uppuhkukqut. Kah David ann8team8, kah keket8kauau Abigailoh, 8mittamwussissinneat.
25.40 Kah wuttinneumoh David paóonahettit Abigailoh ut Carmel, ukken8nóuh, n8waog, David nutann8nukqun en kuhhogkat, 8mittamwossissinneat kúhhog.
25.41 Kah neepau, kah naúwaeú, wuskesuk en ohkekontu, kah n8wau, kusseh, mittamwossisse kittinneúm, wuttinneúmich kutchissitta[n]unat wusseet8óash wuttinneúmoh nussontimom.
25.42 Kah Abigail kenupshaú, kah neepaú, kah nayeumùk assoh, kah napanna tahsuoh wunnúnksquomoh neh asukonkqutcheh, kah asuhkauaú wutann8naénúh David, kah noh 8mittamwossissinneúh.
25.43 Wonk David neemunaú Ahimoam, wutch Jezreel, kah nah neeswe 8mittamwossisinneúh.
25.44 Qut Saul mag8p Michal wuttaúnoh, ummittamwossoh David, en Phalti wunnaúmonúh Laish, noh apit Gallim.
26.1 KAh Ziphitsog peyaónáog Sauloh út Gibeah, n8waog, sunnúmmatta David púttogqueú ut wadchuut Hachilah, ne anaquohtag Jeshimon?
26.2 Neit Saul neepau, kah womsu en Ziphe touohkomukqut, nishwut muttannonganogkussuog pepenauutcheh Israelle wosketompuh weechóg, natinneawhonat David ut Ziph touohkomukqut.
26.3 Kah Saul tuppuksin Hachilahe wadchuut, ne anaquohtag Jeshimon kishke mayut, qut David appu touohkomuk, kah naau Sauloh wunn8swuttahúkqúoh en toúohkomuk.
26.4 Newaj David ann8nont natauwohhaoh, kah wohtam, wunnamuhkut Saul peyau.
26.5 Kah David neepau, kah peyau ayeuonganit ne Saul tapukkussuk: kah David kuhkinneam uttoh Saul sepsuk, Abner wunnaumonuh Ner, ummugquomp ut wutáyeuwehteomut, kah Saul sepsin nashaue nish kôunnummohetticheh, kah missinninnúog ukquinnupuhkauóuh.
26.6 Neid David namp8ham kah unnau Ahimelechoh wut-Hittite, kah Abishaioh wunnaumonuh Zerviah wematoh Joab, n8wau, howan weeche w8mussumit Saulut, en tuppuksinn8wonganit, kah Abishai n8wau, k8weechaush.
26.7 Neit David kah Abishai peyaunáog missinninnuh nukonáeu, kah kusseh, Saul koueu anome pet8nunat, kah ukqunnuhtug neepatteau ohke[í]t, wutâpukqussum8unit; qut Abner kah missinninnúog 8weinuhkauóuh.
26.8 Neit Abishi unnau Davidoh, God ponau kummatwomoh kenutcheganit yeu kesukok: newutche yeuyeu togkomonti k8wehquetumoush, nashpe qunnuhtuk, en óhkekontu nequttohkonat, kah matta wonk nuttogkomau nahohtôeu.
26.9 Kah David unnau Abishaioh; nushuhkon, newutche howan woh ayeuwohkonittue somogkinumauont wunnutcheg Jehovah sasequnoncheh, kah matta matchesek?
26.10 David wonk n8wau, pomantog Jehovah, Jehovah pish wuttogkomuh, asuh ukkesukkodtum pish peyaum8 wunnuppunat, asuh pish au ayeuhkonat kah pish nup.
26.11 Jehovah qutt[é]hteaj woh nutayeuuhkonittue summagunnumunat nunnutcheg Jehovah sasequnoncheh, qut k8wehquetumoush neémunush ken qunùhtuk ne ohtag wutappuhquossum8unut, kah wishquie nippe, kah monchetuh,
26.12 Neit David nemunnum qunnuhtug, kah wisque nippe, wutch Saul wutappuhquossum8unit, kah moncheog, kah matta hówan wunnaum8un, asuh 8wahteauun, asuh t8keu, newutche wame koueog, newutche mishe koueonk wutch Jehovahut nuhkuhkongquog.
26.13 Neit David qushkodte8m, en ogkomut, káh neepau koduhôag wadchuut nôadtut, nôeyeu8 nashaue ut nagumau.
26.14 Kah David nishont8anumauau missinninnuh, kah Abner wunn[n]aumonuh Ner, n8wau, sunnummatta kenamp8ham8 Abner; neit Abner namp8ham kah n8wau, howan ken mishont8anumauadt ketass8t?
26.15 Kah Dávid unnau Abner, sunnummatta ken menuhkoshketomp? kah howan anunkquean ut Israel? neit tohwutch matta nanauweheoadt kussontimom ketass8t? newutche pasuk missinnin petutteau nushonat ketass8t kussontimom.
26.16 Ne matta wunnegeninno ne asean; pomantog Jehovah kuttumhouomw8 nuppunat, newutche matta kenanawehheómw8 Jehovah sasequenoncheh. kah eyeu naum8k uttiye[ú] ketass8t ukqunnuhtug, kah wisquie nippe ne ohtagkup wutappohquohsum8unit.
26.17 Kah Saul wahteo David 8wadtauatonkqussuonk, kah n8wau, ne k8wadtauatonkqussuonk nunnaumon David: kah David n8wau, n8wodtauatonkqussuonk nussontimom, woi ketass8t.
26.18 Kah n8wau, tóhwutch nussontimom yeu in, n8sehtahwhont wuttinneumoh? newutche toh nutussem asuh teagua machuk ut nunnutcheganit?
26.19 Newutche yeuyeu k8wehquetumoush nussontimom ketass8t, n8taj ukkutt8wongash wuttinneumoh, Jehovah wogkauunukquean ayeuuhkone nen, tapeneaj sephausuonk, qut wuñaumonéhettet wosketompaog, matanumunach anaquabit Jehovah, newutche nutama8hkunkquog yeu kesukok, wutch apinneat ut wutohtoongánit Jehovah n8waog, monchish wowu[ssu]m onkatogig manitt8og.
26.20: Newutche yeuyeu, ahque n8sqheonk penushonch en ohkekontu ut anaquabit Jehovah: newutche Israelle ketass8t sohham natinnewhonat papekq, onatuh howan ayeuont pohpohkussu wadchuuhkontu.
26.21 Neit n8wau Saul, nummátchesem: qushkish nunnaumon David, newutche matta wonk kukkodwoskehun8, newutche nukketeahogkou, mishôádtu ut kuskesukqut yeu kesukok: kusseh, nummattammagwe ussem, kah m8cheke nuppanne ussem.
26.22 Kah David namp8ham kah n8wau, kusseh, ketass8t ukqunnuhtug, pasuk wuskenin qushkodteaj kah neemskodj.
26.23 Jehovah onkquatauonch nish$noh wussampweusseonk, kah uppabuhtanumukqussuonk, newutche Lord kupponuk ut nunnutcheganit yeu késukok qut matta ayeuuhkonittue nussummogkunumauoh Jehovah sasequnóncheh.
26.24 Kah kusseh neane kukketeáonk meshoadtik ut nuskesukqut yeu kesukok, netatuppe nuppomantamóonk mishoadtich ut wuskesukqut Lord, kah pohquohwusitch wutch wame wuttamehpunnaonganit.
26.25 Neit Saul unnau Davidoh, wunnanumitteash nunnaumon David, pish naneeswe kutussem magogish, kah wonk pish nano kussohkós, neit David monchu, kah Saul qushkeu en wutáyeuonganit.
27.1 KAH David n8wau ut wuttahhut, eyeu pish woh toh ut nummohtuppáem nashpe wunnutcheg Saul: matt[t] teag anue wunnegininno, qut spuhh8wonat wutohtuóut Philistiansog, kah Saul matta pish annoósu nunnatinneóhikqunat wonk, woh toh ut wussissippoiyeumut Israel, neit pish nuttom wutch wunnutcheganit.
27.2 Kah David neepau, kah qushkodteau weechog nequtta tahshe pasuk88oh wosketompuh, en Achish wunnaumonuh Maoch ketass8t ut Gath.
27.3 Kah David wetomau Achishoh ut Gath nagum kah wuttinneumoh nish$noh wosketomp, kah neadtahshiyeuit, David kah neeswe mittamwussoh Ahinnoam wut-Jezreelitess, kah Abigal uk-Carmelitess ummittamwussoh Nabal.
27.4 Kah unnon Saul, David usp8h8au Gath, kah matta wonk wunnátinneáwhoh.
27.5 Kah David unnau Achishoh, yeuyeu namehteauon tapeneôadtuónk ut anaquabean, aninnumáihettich ayeuonk, neteague otan ut wutohtimóinneat, onk woh ná nutayin, newutche toh wutch woh kittinneum wetomukquean ut ketass8tamoe otanát.
27.6 Neit Achish wuttinnumauoh Ziglág, ne kesukok, newajeh Ziglag wutayeum8uk Judae ketass8tamwut pajeh yeu kesukok.
27.7 Kah nisahke David, ayit Philistianse wutohtimoneat, nequt kodtumwae, kah yauog nepauzsaog.
27.8 Kah David kah wuttinneumoh kukkuhqueog, kah sohkauaog Geshuritsoh, kah Gizritsoh, kah Amalekitsoh, newutche yeug nôwadt wutohtuog ohkeit, ôtan Shur, wehque ohkit Egypt.
27.9 Kah David togkodtam ohke, kah matta sequttahwhoou wosketompuh, asuh mittamwussissoh uppomantamuneat, kah neemunau shepsoh, kah oxinoh, kah assesoh, kah camelsoh, kah hogk8ongash, kah qushkeu, kah peyau Achish.
27.10 Kah Achish n8wau, uttoh kutonaoas yeu kesukok? kah David n8wau, ayeuhkonittue Sowaniyeue Judah; kah ayeuuhkonittue Sowaniyeue Jerahmeelitsog, kah ayeuuhkonittué Sowaniyeue Kenitsog.
27.11 Kah David matta usquetahwhoou wosketompoh asuh mittamwossissoh uppomantamuninneat, uppaudtaunchem8katóneat Gath, n8wau, ishkont nutaunchem8wonukqunnónog, n8wahettit, ne wutussen David, kah ne pish wuttinniin, nisahke ayit Philistianse wutohtimóneat.
27.12 Kah Achish wunnamptauau David n8wau, ayeuau ummissinninneumoh Israél pannuppe wutahquanumukqunat newutche pish nummicheme wuttinneumin.
28.1 KAH n$nih, yeush kesukodtash Philistiansog miánumwog ukkenauwameongan88ash wutche ayeuwuttuonk, ayeukonononat Israel, kah Achish unnau Davidoh, wahteaush wunnamuhkut, pish k8weeche sohham8meh en ayeuwuttinneat, ken kah kittinneumog.
28.2 Kah David unnau Achishoh, wunn[á]muhkut pish k8wahteóh uttoh kittinneum woh ásit, kah Achish unnau Davidoh, newajeh kutáyeush k8wadchanúmunat nuppuhkuk micheme.
28.3 Yeuyeu Samuel nupp8i, [h]ah wame Israel ummauemóópuh, kah upposekinnoópuh ut Ramah, ut nehenwonche ukkeitotanat: kah Saul amaunop yeuh kón8nukqunutcheh matche nashauonguh, kah pauwâoh wutch ohkeit.
28.4 Kah Philistiansog miyaéog, kah peyaog kah tuppuksinwog ut Shunem, kah Saul miyanau wame Israeloh, kah tuppuksinwog ut Gilboa.
28.5 Kah Saul nauont Philistianse ayeuhteauh wabesu, kah wuttah mishe nunnuksheau.
28.6 Kah Saul nat8tomauont Lordoh, Jehovah matta wunnamp8hamauoh asuh matta nashpe unnukquomuongash, asuh mat nashpe Urim, asuh mat nashpe quoshodtumwaénúh.
28.7 Neit Saul unnau wuttinneumoh, natinnehammiegk mittamwossis noh apehtunkquit matche nashauonguh, onk woh nuppeyaon, kah woh nat8tomau, kah wuttinneumoh unnuk, kusseh, na wutapin mittamwossis apehtunkquit matche nashauonguh, ut Endor.
28.8 Kah Saul pen88hausu, kah hogk8 onkatog hogk8onk, kah monchu, kah nees8og wosketompaog 8weechauóuh, kah peyaounóog mittamwossissoh nukonáeu, kah n8wau, k8wehquetummoush, pauwaéhtamah, nashpe kummatche nashauonk, kah paudtah noh woh má[s]hamauun.
28.9 Kah mittamwus wuttinuh, kusseh k8wahteoh uttoh Saul ásit, uttoh wuttinnushónat yeuh matche nashauonganónutcheh, kah pauwáoh wutch ohkeit, newutche tohwutch ponamauwean wutch nuppomantamóonk, kenuppowáhinneat?
28.10 Kah Saul wutchadchekeimuh nashpe Jehovah n8wau Jehovah pomantog, na matta pish sasamatahwhuttuonk kuppeyogk8 wutche yeu.
28.11 Neit mittamwossis n8wau howan woh kuppaudtash? kah n8wau, paudtah Samuel.
28.12 Kah mittamwossis nauont Samueloh, mishont8wau naspe mishe mishont8waonk kah mittamwossis ken8nau Sauloh, n8wau, tohwutch as8kekommean? newutche ken Saul.
28.13 Kah ketass8t wuttinuh, ahque wabesish, teaguas kenaum? kah mittamwossis unnau Sauloh, nunnau manitt8oh waapeog wutch ohkeit.
28.14 Kah wuttinuh, toh unnussú? kah n8wau, kehchis kuhkuhqueu, kah hogk8 m8nak, kah Saul wahteau noh Samuel, kah nauwáogkompau wuskesuk en ohkekontu, kah nauwaeu.
28.15 Kah Samuel unnau Sauloh, tohwaj wuttamhean kukkuhkuhk8ussinneat? kah Saul namp8ham, nummishe ùhquanum, newutche Philistiansog nutayeuuhkonuk, kah God nunnukonuk, kah matta wonk namp8hamunk8h, asuh matta nashpe quoshodtumwaenúog, asuh matta nashpe unnukquom8ongash newajeh wehkomun, onk woh k8wahteauwaheh toh woh asee.
28.16 Neit n8wau Samuel, toh$whutch neit nat8tomiean, newutche Jehovah kenukonuk, kah noh k8matwomin?
28.17 Kah Jehovah wuttinheuh neán8wop nashpe nen: newutche Jehovah tannogkinnum ass8tamóonk wutch kenutcheganit, kah wuttinnumauon ketatteamungoh, Davidoh.
28.18 Newutche matta ken8swehtam8 8wadtauatonkqussuonk Jehovah, kah matta kuppadkodche ussu ummishe musquanittam8onk ut Amelekut, newajeh Jehovah yeu unnehikquean yeu kesukok.
28.19 Nano wonk Lord pish mag8 Israeloh weeche ken en wunnutchegan8óut Philistiansog: kah saup ken kah kenaumon pish k8wetomimw8, Lord wonk pish magou Israele ayeuhteauh wunnutchegan8óut Philistiansog.
28.20 Neit Saul teanuk kepshau en ohkekontu, kah mishe wabesu, newutche ukkutt8wongash Samuel, kah matta ummenuhkesuonganu, newutche wanne meechu petukqunnunk neteagu, kah ne nohkog.
28.21 Kah mittamwossis peyaonau Sauloh, kah wunnauuh m8cheke wuttamehpuneau, kah wuttinuh, kusseh mittamwossisse kittinneum noswetam k8wadtauatonkqussuonk, kah nupponam nuppomantam8onk ut nunnutcheganit, kah nunn8tam kukkutt8wongash nish aseáhpash.
28.22 Newutche yeuyéu k8wehquetumoush ken wonk n8tash 8wadtauatonkqussuonk mittamwossisse kittinneum, kah ponamutti kodchuhki petukqunnunk anaquabean, kah meetsish, onk kummenuhkes monchean.
28.23 Qut wussekeneamun kah n8wau, matta nummetsu qut wuttinneumoh kah weeche mittamwossis, wutchetipwunouh, kah n8tam 8wadtauatonkquossuongan8: neit omohku wutch ohkeit, kah appu apinneat.
28.24 Kah mittamwossis wadchanau wunogk8e Calfoh wekit, kah kenupshau kah wunnushoh, kah neemunum pishque n8khik kah wuttittuppinnumun, kah né apwau mat seané petukqunnunk.
28.25 Kah uppaudtauun anaquabit Saul, kah anaquabenit wuttinneumoh kah nag meetsuog, neit neepoog, kah moncheog ne nohkog.
29.1 KAh Philistiansog mianumwog wame ukkenauwameongash en Aphek: kah Israelitsog tuppuksinwog kishke wutahamonganit ne ohtag ut Jezreel.
29.2 Kah Philistianse sontimóog papasuk8e kah ummuttánnongane kutchittonshaog, kah David kah wuttineumoh wuttatei[e]u en kutchittôushaog weeche Achish.
29.3 Neit n8waog Philistianse sontimoog, tohwutch yeug Hebrewsog, kah Achish unnau Philistianse sóntimoh: sunnummatta yeuoh David wuttinneumoh Saul Israelle ketass8t, noh weechiyeumukque yeush kesukódtash[,] ásuh yeush kodtum8ásh? káh matta nunn8nhuk8 n[á]dteuh páuhonukquean, pajeh yeu kesukok.
29.4 Kah Philistianse sontimóog ummusquanumouh, kah Philistianse sontimoog wuttinouh, qushkeah yeuoh, onk wóh au wutayeuonganit, ne káhtimadt, kah ahque weechewomsumukqutteuh en ayeuwuttinneat: newutch téag nashpe woh wunohteaonont wussontimomoh; sunnummatta woh 8púhkuhk8unneauh yéug wósketompaog.
29.5 Sunnummatta yeuoh David, neh papaume nashp8humahetteup pamukahettit, an8wahettit Saul nushau muttannonganog kussuoh, kah David uppiogque muttannónganog kussuog?
29.6 Neit Achish wehkomau Davidoh, kah wuttinuh, wunnamuhkut pomantog Jeh[ò]vah kussampwes, & kussohham8ongash, kah kuppetuttéaongash weeche nen ut ayeuhteaut, wunnegen anaquábeh newutche matta kummiskomauun8 machuk nadteuh ne kesukok peyaausean, pajeh yeu kesukok, qut sontimoog matta kuttapeneunk8og.
29.7 Newutche yeuyeu qushkish kah wunohteae monchish matta kumm8squehounnaoont Philistianse sontimoog.
29.8 Kah Da[u]id unnau Achishoh, qut toh nutussem: kah teaguas kenampteoh ut kittinneumut, nisohke weetomun pajeh yeu kesukok, onk woh matta nutayeuuhkononat ummatwomóh nussontimom ketass8t?
29.9 Kah Achish namp8ham kah unnau Davidoh, n8wahteoh ken k8neet ut anaquabeh onatuh wut-Angelumoh God, qut Philistianse sontimoog n8wopanneg matta woh k8weechok8un en ayéuwuttinneat.
29.10 Newutche yeuyeu nompoae neepaush, weeche wuttinneumoh kussontimom neg weechogqueaneg, kah quenau mahche mohtompog omohkeóg, monchek.
29.11 Neit David kah wuttinneumoh, nompoae omohkeog, monchenaont, qushkenat en Philistianse ohkeit, kah Philistiansog kuhkuhqueog en Jezreelut.
30.1 KAh n$nih, David kah wuttinneumoh paahettit Ziklag, nashikquinokok, Amalekitsog sohkomwog sowanohke, kah Ziklag kah togkodtamwog Ziklag, kah wutchikossumuneau n8taut.
30.2 Kah missinohteaog mittamwussissoh neh na apinitcheh; matta howane nashauoog matikkenutcheh asuh papeississinitcheh, qut ummonchanouh, kah moncheog.
30.3 Neit David wuttinneumoh peyaoh kéitotanat, kah kusseh chikohsohsui, kah ummittamwuss8uh, kah wunnaumonauh kah wuttaun8uh missinohkonunk.
30.4 Neit David kah missinninnuog neg weechiyeumoncheg, mishont8waog kah mauog nô pajeh matta wonk ummenuhkeséineau mauunat.
30.5 Kah neeswe ummittamwussoh David missinouhk8nunk, Ahinnoam wut-Jezreelit kah Abigal ummittamwussóh Nabal uk-Carmelit.
30.6 Kah David mishe uhquonum8, newutche missinninnuog weogquttamwog ukqussukquane tahwhonaont, newutche ukketeahogkon8oh wame missinninnuog weesogkinwoh, nish$noh wosketomp wútch wúnnaumonuh kah wuttaunoh: qut David wutt8antamwaheau wuhhogkuh ut Jehovahut ummanitt8mut.
30.7 Kah David unnau A[h]iatharoh sepháusuaen wunnaumonuh Abimelech, k8wehquetumoush, paudtah Ephod, kah Abiathar paudto Ephod Davidut.
30.8 Kah David nat8tomauau Jehovah n8wau, sun woh nunn8sukáu yeu chipwusháonk? woh nummattanóog? kah wunnamp8hamauoh, n8suhkau, neewutché pish wunnamuhkut kummattanôog, kah matta panushadtauáe pish kutómheoog.
30.9 Neit David monchu, nagum kah nequtta tahshe pasuk88oh neh weetomukqutcheh, kah peyaog Bezore sepuésut, uttoh ádt yeug nógkanutcheg, appuog.
30.10 Qut n8swetahh8wau, kah yauut pasuk88og wosketompaog (newutche neese pasuk88og appuog wuttat, neg sauunukeg newaj n8nanumwehettit qushkogkonat sepues Bezor.)
30.11 Káh nameheáog wut-Egiptianoh ohteuhkonit, kah uppas8óuh Davidut, kah wutassamóuh petukqunnunk, kah meetsu, kah 8tattamheuh nippe.
30.12 Kah wutassamóuh kodchuhki figse cake, kah neese chéiyeuash, kah mahchipwut, wunnashauonguh wonk peyaónuk, néwutche mátta meech8 petukqunnunk, asuh matta wuttattam8 nippe, nishikkesukquae, kah nishwinash nukonash.
30.13 Kah David wuttinuh, uttoh k8chiin? kah toh k8mun? kah n8wau, nen Egiptie wusken, wuttinneumoh Amalekit, kah nussontimom nunnukonuk, newutche nishikquinogkod nummahchinam.
30.14 Nussohkomumun Cherithitsog wussowaniyéumut, kah Judae sussippoiyeuut, kah wussowaniyeumut Caleb, kah nutchikohsumumun Ziglag.
30.15 Kah David wuttinuh sun woh kuppas8 yeug chipwushácheg? kah n8wau, chadchekeemeh nashpe God, matta kenushéinat, asuh kuppóninneat nussontimom wunnutcheganit, kah pas8sh yeug chipán8og.
30.16 Kah pas8ont, kusseh, sepakéog en wame ohkeit, meetsuog kah wuttattamwog, kah pumukôog, newutche wame mishe séquttahhamóonk nish nemunnumohetticheh wutch wutohtuóut Philistiansog, kah wutch ohkit Judah.
30.17 Kah David nah wuttogkomuh wutch idchuwompanit pajeh wunnonk88ut nanompuhkeit: kah matta wosketomp pohqu[o]hham8, webe yaue pasuk88og wuskenuóg neg na8mukqutcheg Camelsoh, kah wussem8og.
30.18 Káh David pohquohwuttau: wame ne Amalekits[o]g amaunumwehettit: kah David pohquohwhunau nees8e ummittamwussoh.
30.19 Kah matta howan ukquenauwussu matta peississit asuh masukkenuk; asuh wunnaumoniinneunk; asuh wuttauneunk, asuh séquttahhamoonk, asuh ne teag ne neemunnumohettit, David uppohquohwuttauun wame.
30.20 Káh David nemunum wamé floksoh kah heardsoh, neh negon8hkauáhettich yeug neetasuóg, kah n8wau, yeu David wussequttahhamóonk:
30.21 Kah David peyaonau yeuh neese pasuk88oh wosketompuh, neg sauunukuppañeg, onk matta asuhkau8w8og Davidoh? neg wónk wutapheouh kishke sepuesut Bezor kah nag sohhamwog wunnogskauonaoont David, kah wunnogskauwon[à]oont missinninnuh neh wetomukqutcheh: kah David pas8sukauónt missin[u]innúh, 8wonkumuh.
30.22 Neit wame matchet8og, kah upBelialeog neh weechogqutcheh David, namp8hamwog, kah n8hamwog newutche matta k8weecha8munonup, matta nuttiñumauounonog sequttahhamóonk ne pohquohwhuttauog, webe nish$noh wosketomp ummittamwussoh kah wunneechanoh, onk woh wussogkompagunouh, kah woh moncheog.
30.23 Neit n8wau David matta pish ne kutusseinneau, neematog, nashpe ne Lord anumunkqueog, noh wadchanukqueog, kah mag8ut nunnutchegánunnonut, chippan8og neg ayeuuhkonukqueagig.
30.24 Newutche howan woh n8tunkqueog yeu papáume; qut neaunak wutchippiyeum noh womussit en ayeuwuttinneat, netatuppe pish wutchippiyeum noh apit maumachiit: nag pish tatuppe chippinumoadtuog.
30.25 Kah n$nih wutch ne kesukok kah en ongkoue ukkuhk8ahteauun, wuttinnaumatuonganuhkon ut Israel pajeh yeu kesukok.
30.26 Kah David paont Ziglag, negónshhuau sequttahhamoonk en Judae Eldersut, en weetompaut (n8wau, kusseh, mag8onk wutche kenaau, wutch sequttahham8óngash ummatwomoh Lord[.])
30.27 Nag ut Bethel, kah nag ut Sowanie Ramoth, kah nag ut Jattir.
30.28 Kah nag ut Aroer, kah nag ut Ziphmoth, kah nag ut Esht[e]mon.
30.29 Kah nag ut Rach[e]l, kah nag ut Jerahamelitsé keitotanahtu, kah nag ut Kenitse keitotan[à]htu.
30.30 Kah nag ut Hormah kah nag ut Corashan, kah nag ut A[h]hach.
30.31 Kah nag ut Hebron, kah ut wame ayeuonganehtu, uttoh adt David nehenwonche kah wuttinneumoh ne aphetteup.
31.1 KAh Philistiansog ayeukonaog Israeloh, kah Israele wosketompaog wussemoog wutch anaquabhettit Philistiansog, kah nushôe pomushaog ut wadchuut Gilboa.
31.2 Kah Philistiansog menuhke n8suttahwhaog Sauloh, & wuñaumonuh, kah Philistiansog nushaog Jonathanoh, kah Abinadab, kah Malchishua wunnaumonuh Saul.
31.3 Kah ayeuwuttuonk menuhke quentauau Sauloh, kah pepummúwaenúog ummuswôuh, kah ùhque n8chumwehtahwau nashpe pepummúwaenúog.
31.4 Neit Saul unnau kónumunutcheh ukkenauwameonk, kodtunush kuttogkodteg kah ne nashpe konukquttahwheh, ishkont yeug mat quoshqusausegeg peyaog kah nukko[n]ukehtahhukquog, kah nutahanehtunkquog, qut kônumunutcheh ukkenauwameonk matta wutussein, newutche mishe wabesu, newajeh Saul nemunuk togkodteg kah uppenusháadtamun.
31.5 Kah kôunnumutcheh ukkenauwameonk náuont Saul nupp8i, noh wonk penushadtam wuttogkodteg kah 8weeche nupp8moh.
31.6 Nemekuh Saul nupp8 kah nishúoh wunnaumonuh, kah kónumu[n]tcheh ukkenauwaméonk kah wame wuttinneumoh ne nan kesukok moeu.
31.7 Kah Israelle wosketompaog ogkomáe 8nóuhkoiyeuut, kah nag ogkomut Jordan, namohettit Israelle wosketompaog wussem8og: kah Saul kah wunnaumonuh nupp8og, nukkodtumwog ukkeitotanáoash, kah wussem8og kah Philistiansog peyaog kah wutáyináoash.
31.8 Nah nnih, mohtompog, Philistiansog paahettit, upposkinnónaóont nashómukeh, nameheaog Sauloh kah nishuoh wunnaumonuh, penushaog ut Gilboa wadchuut.
31.9 Kah tummehthamwog uppuhkuk, kah poskinnumwog ukkenauwameonk, kah wunnegonshhuóneau en Philistianse ohkit waéénu wahteauwáhuónat, ut wuttinneukontunkanóuh wekuóut, kah kenugke missinninnúut.
31.10 Kah ponamwog ukkenauwameonk wekit Ashteroth: kah kishpunnáog wuhhogkuh Bethshane pummeneutunkanit.
31.11 Kah neg apitcheg Jabesh-Gilead n8tamwehettit ne Philistiansog ánheáhettit Sauloh.
31.12 Wame menuhkesuenúog neepoog, kah wompanusháog, kah neemunáog wuhhogkuh Saul, & wuhhogkauh wunnaumonuh, wutch Bethshane pummeneutunkanit kah peyaog Jabesh, kah na wuttit chikohswoneau.
31.13 Kah neemunnumwog wuskonash, kah posekinnumunáoash agwónk ut Jabesh, kah nag mat meetseog neesausuk tahshikquinne.
