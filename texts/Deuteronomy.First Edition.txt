1.1 YEush kutt8wongash nish Moses ánoncheh wame Israeloh, wutúhshame Jordan, ut touohkomukqut, ut mukoshquttaut, piúhsuke msque ketahhannit, nashaue Paran, kah Tophel, kah Laban, kah Hazeroth, kah Dizahab.
1.2 (Nabo nequtta quinshai wutch Horeb, kishke mayut Wadchuut Seir, en Kadesh-Barnea.)
1.3 Onk n$nih, yauunchage kodtum8k, nabo noquttúit nepauz, negonne kesukok ne nepauz, Moses ken8nau wunnaumonuh Israel, neaunag wame Jehovah wuttann8naonk papaume nahoh.
1.4 Mahche nushont Sihon Amoritse ketass8t, noh wadohket Heshbon, kah Og Bashane ketass8t, noh wadohket Asheroth ut Edrei.
1.5 Wutúhshame Jordan, ut ohkit Moab, Moses n8che wahteauwahuau yeu naumatuonk, n8wau,
1.6 Jehovah num-Manitt8mun nukken8nukqun ut Horeb, n8wau, kenaau wamut kuppomantamuneau yeuut wadchuut.
1.7 Qushkek, kah pomushak, kah onkq 8wadchuum8óut Amoritsog, kah wame paswe ayeuonganash, mukoshqutáut, wadchuéhtu, kah m8nauuhkôiyeuut, kah ut Sowaniyeu, kah kishke ketahhannit, en wutohtuóut Kánanitsog, kah en Lebanon, nó pajeh mishe sepuut. Euphratese seip.
1.8 Kusseh, nupponum ohke anaquabeóg, petutteagk, kah ahtau8k ohke, ne Jehovah chadchekéimomp k8sh8óog Abraham, Isaak kah Jakob, nag aninnumauónat, kah 8skannemunnuoh nahohtôeu.
1.9 Kah kukkinn8numwop na$ut aquompak nussip, matta kuttápenuñ8mw8 neen nussu
1.10 Jehovah kum-Manitt8mw8 kummuttaanhukou, kah kusseh, yeuyeu kesukok kenaau kutonatuhh8mw8 kesukque ánogqsog, wutche m8nacheg.
1.11 Jehovah um-Manitt8moh k8sh8woog muttannonganáhuk8k m8cheke onk mahche neadtahsuóg, kah wunnanumuk8k, neane quoshomukqueóg.
1.12 Uttoh woh nuttinne nen nussu tapenumun k8wogkoueusseongan8, kah k8weannunn8ash, kah kuppenuanitt8ongan88ash?
1.13 Neemunok waantamwog kah nupwóog, kah wahikqussitcheg ut kenugke kutchipan8ongan8óut, kah nag nanawunnuáenuwáheóog,
1.14 Kah kenamp8hamaiimwop, kah kussimwop, ne an8waan, wunnegen ussenat.
1.15 Nemehkuh nunneemun, negonneyeuutcheg ut kutchippan8ongan8óut waantamwog, kah wahukqussitcheg, kah nag n8puhkuhk8wahéoog, muttannongane mugquompaog, kah nequt pasuk8e mugquompaog, kah napanna tahshinchage mugquompaog, kah piukqussue mugquompaog, kah aninnohsuenuog ut kenugke kutchippan8ongan8óut.
1.16 Kah nummeechumuhkonomp k8sittum8aeneum8og naut aquompak, nussip, n8tam8k ut nashaue keematt8óut, kah sampwewussittum8k nashaue wosketomp kah wematoh, kah pen8woht weeche nagum.
1.17 Matta pish kuttiane anneheoh ut wussittum8onganit, pish ken8tauomw8 papeissisitcheg neane matikenukeg, matta pish k8wabesuontamw8 wuskesuk wosketomp, newutche wussittumóonk wuttaihe Manit: kah pissaumatuonk wussaume siogkok, paudtiegk, kah nunn8tamun.
1.18 Kah kutann8numwop na$ut ahquompak wame uttôh pish aseogish.
1.19 Kah moncheog wutch Horeb, nuppannupwushaumunnonup wame ne mohsag kah úhqunneunkquok touohkomuk, ne naumogkup ut mayut kishke Amoritse wadchuut, neane Jehovah kum-Manitt8mun anann8nukqueogkup: kah kuppeyomunonup Kadesh$Barnea.
1.20 Kah kuttinnumwop, kuppeyomw8 ut Amoritse wadchuut, ne Jehovah kummanitt8mun anumungqueog.
1.21 Kusseh, Jehovah kum-Manitt8m, ponam ohke anaquabean: kuhkuhqush, kah ohtauush neane Jehovah um-Manitt8moh k8sh8wóog kuttugqun, ahque wabesish asuh pohqsaj kuttah.
1.22 Kah kuppas8sukiimwop nish$noh pasuk kenaau, kah kussimwop, nutann8nomun wosketompaog negonáe, kah nag pish kenatinnehamungqunónog ohke, kah nag pish kuppaudtunkqunnónog wonk kutt8wonk, uttiyeu woh ayn kuhquéog, kah uttôh otanash pish páoontamagish.
1.23 Kah n8waonk n8sinaúwohkongqun: kah neemun nabo nesuog wosketompaog kenaau, pasuk wutch nishnoh chippan8onk
1.24 Kah nag qushkeog, kah kuhqueog en wadchuut, kah peyaog Eshkolle 8nohkóiyeuut, kah wunnatinneakontamuneau.
1.25 Kah neemunnumwog ne ohkée ummeechummuongash, ut wunnutchegan8óut, kah n8w8msúuttunkqunan, kah nuppaudtunkqunnónog wonk kutt8wonk, ne wunnegen ohke, ne Jehovah num-Manitt8mun ánumungqueog.
1.26 Qut matta k8wekontam8mw8 kukkuhquenat, qut kuppanneussehtamumwop wutann8team8onk Jehovah kum-Manitt8mw8.
1.27 Kah kumm8hm8sk8omw8 ut keekuóut, kah kussimw8, newutche Jehovah kussekeneunkqun, waj sohh8wunukqueog ohkit Egypt, kupponukqunnanónut wunnutcheganit Amoritsog, kuppaguanukqunnanonut.
1.28 Ut$tôh pish ayn kukkuhqueog? kemattin mahtupahteo[n] kuttahhun, n8waog, missininnuog kutanuukkén8mukqunónog, kah kutanuúhqussumukqunnónog, keitotanash mogkiyeuash, kah sohkómpunneúsuash kesukqut, kah nano wonk, na nunnauónan wunnaumonuh Anakim.
1.29 Neit kittinnonnumw8, ahque quequena[u]ánum8k, asuh ahque nag qush8k.
1.30 Jehovah kum-Manitt8mw8, noh negonuhkongqueóg, pish kutayeuwutteaunshukou, neaunag wame ne áséaunshikqueógkup ut Egypt, ut anaquabeóg.
1.31 Kah ut touohkomukqut, uttoh adt nauman, uttoh án, Jehovah kum-Manitt8m tahshinukquean, onatuh wosketomp tahshinont wunnaumonuh, wame ut mayut, ne áôógkup nô pajeh kuppeyonat yeu ayeuonk.
1.32 Qut yeu$ut, matta k8namptauómwop Jehovah kum-Manitt8mw8.
1.33 Noh negonukóngqueóg ut mayut, natinneahamongqueóg ayeuonk, kuppondamunaóont keek8óash, ut n8taut nukkonáeu, kenahtinukqunnaóut, uttiyeu may aôóg, kah ut matokqsut kesukodaen.
1.34 Kah Jehovah n8tam wuttauatonkqussue kukkutt8wongash, kah noh mo musquantam, kah chadchekeyeuau n8wau.
1.35 Wunnamuhkut, matta pasuk yeug wosketompaog, yeu matche pometuonk, pish wunnaum8 ne wunne ohke, ne chadchekeimagkup nuttinnumauónat k8sh8óog.
1.36 Webe Kaleb wunnaumonuh Jephunneh, noh pish wunnaumun, kah noh nuttinnumauon ohke, ne ahhapanukit, kah en wunneechanit, newutche mamusse asuhkauau Jehovah.
1.37 Wonk Jehovah nummusquanumuk newutche kenaau, n8wop, ken wonk pish matta na kuttoh.
1.38 Qut Joshua wunnaumonuh Nun, noh neepauit anaquabean, noh pish na petukon, wutt8m, newutche noh pish Israeloh 8tohtua[h]eon.
1.39 Nano, kuppeissésum8óog, neg an8waógig nag woh tohqunóog, kah keneechan8óog ne kesukok matta wahteauógig wanegik asuh machik, nag pish na upetukonau, kah nag nuttinnumau[o]neau, kah nag pish wutohtauuneau.
1.40 Qut kenaau qushkek, kah pomushak en touohkomuk kishke msque ketahhanne may.
1.41 Neit kenamp8hamumwop, kah kutussimwop, nummatcheneheomun Jehovah, pish nukkuhkuhquemun, kah pish nutayeuuhteomun, neane wame ann8nukqueóg Jehovah num-Manitt8m, kah mahche puttukquappusseog nishnoh pasuk wutayeuwuhteáe auwohteaonk, kuppogkodche kukkuhquem8 wadchuut.
1.42 Kah Jehovah nuttinuk nag us, áhque kukkuhquegk, asuh ayeuhteagk, newutche matta k8weetómun8mw8, ishkónt kuttogkomitteamw8 anaquabhettit kummatwomog.
1.43 Neit kukken8nnumwop, kah matta ken8tiyeumw8, qut kuppannesehtamumw8 wutann8teám8onk Jehovah, kah kutchekée kuhkukquemop en wadchuut.
1.44 Kah Ammoritsog ne wadohkehettit ne wadchuut, nag kutayeuwuhkonittue sohwehtunk8og, kah k8naumattuhkunk8oog, nean
1.45 Kah kukqushkemwop, kah kummaumwop ut anaquabit Jehovah, qut Jehovah matta woh n8tam8 k8wadtauatonkqussuongan8 asuh kukkehketongk8.
1.46 Neit kutayimw8 Kadesh m8chetikquinne, neaunag ukkesukodt8ash ne ápeog.
2.1 NEit nukqushkemunónup, kah nuppomushómunónup en tauohkomuk, en kishke mayut msque ketahhannit, nean nukquéomp Jehovah: kah n8weinushaumunónup wadchu Seir m8chetikquinne.
2.2 Kah Jehovah nuttugkup, n8wop.
2.3 Yeu kuttape quinnupuhkomuneau yeu wadchu, quinnuppegk en nannummiyeu.
2.4 Kah ann8s missinninnuog, us, kupaumukomumw wutohtuóut kematt8[ô]og, wunneecha[n]oh Esau, neg wadohkitcheg Seir, kah nag pish kukqushhuk8og, newutche nunnukqussek kuhhogkaóog.
2.5 Ahque nag wéogk[é]heuk, newutche matta kittinnumáuunómw8 wutohtu, wanne mo pasuk musseet, newutche nuttinnumau wadchu Seir, Esau wutch ahtóonk.
2.6 Nag pish kutadtóamóog meechum wutche teaguash, onk woh kummeetsimw8, kah wonk pish kutadtôamôog nippe wutch teaguash, onk woh k8tattamw8.
2.7 Newutche Jehovah kum-Manitt8m k8nanum8k ut wame kenutchegane anakausuonganit: wáhteou kuppomushaongan8 yeu mishe touohkomuk, yeu yauunchage kodtumwae Jehovah kum-Manitt8m k8weetómuk, wanne teag kukquenauwahuk8.
2.8 Kah paumukomog wutch neemattinnó[n]ut, wunnaumonuh Esau, neg wadohkitcheg Seir, papashpe mukashquttáeu mayut wutch Elath, kah wutch Ezion$Gaber, nukqushkemun, kah nupaumukomumun ut Moaebe touhkomukque mayut. 
2.9 Káh Jehovah nuttinuk, ahque onkquanumuhheuk Moabitsog, asuh ahque ayeuhwuttue mekon8k: newutche matta kittinnumauon8mw8 wutohtu wutche ohtóonk, newutche nuttinnumauoneau wunnaumonuh Lot, Ar wutche ahtóonk.
2.10 Emimsog ne 8tohkinneaoh n8wadt, mogké missinninnuóg, kah monachég, kah sosohkonkqussuog onátuh anakimsog.
2.11 Neg wonk ogquanumutcheg magoshketompaog, onatuh Anakimsog, qut Moabitsog wuttissowenóuh Emimsog.
2.12 Horimsog wonk wutohtuog Seir nôadt, qut wunneechanoh Esau wunnompanuk8oh, mahche paguanahettit, wutch anaquabhettit, wunnompohteaumukouh, neane Israel anheomp wutohtoongane ohke; ne Jehovah anumauomp.
2.13 Eyeu neepau8k, nussip, kah qushodteash sepues Zered: kah nukqushkodteamunónup sepues Zer[a]d.
2.14 Kah nesahteag ahquompi wutch wamog Kadesh$Barnea, nô pajeh quoshkodteaog sepues Zered, shwinchage kah swosuk tahshe kódtumwae, nô pajeh wame uppometuongan8 ayeuhteaenuog, mohtunkquahettit wutch kenauwameonganit, neane Jehovah chadchekeimont.
2.15 Newutche wunnamuhkut wunnutcheg Jehovah ayeuuhk[ó]nukupaneg, paguanónat wutch kenugke kenauwameonganit nó pajeh ummohtupaénaóout.
2.16 Onk nnih wame ayeuhteaenuog mohtupaehettit, kah nupp8hettit wutch kenugke missinninnuh.
2.17 Neit Jehovah nukkinn8nuk nuttinuk,
2.18 M8che ken pannupwusham Ar, Moabe ohke, yeu kesukok.
2.19 Kah pas8sukoman, piuhsuke wunnaumonuh Ammon, ahque unkquanumwehuk, asuh weoggéheonteóg, newutche matta kittinnumauun8 wutohke Ammon, ahtóonk, newutche nuttinnumauóneau wunnaumonuh Lot wutch ahtóonk.
2.20 Ne wonk ogquontamun magoshketompe ohke, magoshketompaog na 8tohkeinneaóh n8adt, kah Ammonitsog wutussowenóuh Zamzumims.
2.21 Mogque missinninnuog kah monaog, kah sóhsonkonkqussúog onatuh Anakimsut, qut Jehovah na[h] uppaguaunuh ut anaquabenit, kah wunnompinóuh, kah wunnompohteamóuh.
2.22 Neanheomp wunneechanoh Esau, neh wadohteupanneh Seir, paguanont Horimsoh wutch anaquabhettit, kah nah wunnompinóuh, kah nag wunnompohteamóuh yeu pajeh yeu kesukok.
2.23 Kah Arimsog wadohkitcheg Hazerim, wehque Azzah, Caphtorimsog, neg waj sohhogeg Caphtor, nah uppaguanóuh, kah wunnompohteamóuh.
2.24 Neepauok, pomushagk, kah paumushagk Arnone seip, kusseh, nummag Sihon wut-Amorit, Heshbone ketass8t, ut kenutcheganit, en wutohket: n8che ahtóonk kah ayeuwuttue mekonók.
2.25 Yeu kesukok nupponamau wutohtimoneash kukquehquénauánum8ónitteaonk, kah kukqushteaonk, ut agwe mamusse kesukqut, neg n8togig kutaunchem8ónitteaonk, kah pish nunnukshaog, kah quequenauanumóog newutche ken.
2.26 Kah nutann8nomp ann8naenuog, wutch Kedemothe touohkomuk, en Sihon Heshbone ketass8t, nashpe wunnohteae kutt8wongash, nussip,
2.27 Pannupwushadti kutohke: pish nuppomusham mayut, matta nukqushk8 en nunohkôunit asuh menadcheanit.
2.28 Pish kuttinnumoh meetsuonk wutche teaguash, onk woh nummeets, kah kummag nippe wutche teaguash, onk woh n8tattam: webe nuppaumusham nashpe nuss[u]etash.
2.29 (Kah wunnaumonuh Esau wadohtkitcheg Seir, kah Moabitsog wadohkitcheg Ar neanhikqueomp) nô pajeh woh nuppannupwushonat Jordan, en ohkeit, ne Jehovah kum-Manitt8mun anumungqueog.
2.30 Qut Sihon Heshbone ketass8t, matta nuttinnanumuk8un, pannupwushagk, newutche Jehovah kum-Manitt8mw8, menehketeauau wunnashauonguh, kah uppittuánumwéhteauóh wuttah, onk woh upponúnat ut kenutcheganit, neane yeu kesukok.
2.31 Kah Jehovah nuttinuk, kusseh, nunn8che mag Sihon kah wutohke ut anaquabean, n8che ohtaush, onk woh kutohtau wutohke.
2.32 Neit Sihon ayeuuhkonittue sohweehtunkqun, nagum kah wame ummissinninnúmoh, ayeuwuttinneat ut Jahaz.
2.33 Kah Jehovah kum-Manitt8mun upponuh ut anaquabeog, kah nuttogkamóun, kah wunnaumonuh, kah wame ummissinninneumoh.
2.34 Kah neemunnumumun wame ukkeit8tanash na ut ahquompag, kah nutunkque paguanomun wosketompaog, kah mittamwussissog, kah mukkiesog nish$noh ut otan wanne howan ushqueu.
2.35 Webe neetassuog, neemunómun wutch sequttahhamóonk, wutche nenawun, kah sequttahham8ongash ut 8tanat nish sohkomogish.
2.36 Wutch Aroer ne kishke Arnone sepuut, kah wutch ne otanat ne kishke sepuut, wehque Gilead, na wanne pasuk otan nummenuhkése8muk8mun, Jehovah num-Manitt8mun nuttinnumunkqunan wame.
2.37 Webe ut wutohtuóut wunnaumonuh Ammon matta kuppeyôon, asuh matta wôhtohut ayeuonganit Jabboke sepuut, asuh wadchuekontu otanehtu, asuh matta woh toh ut ne Jehovah num-Manitt8mun ne quohtinukqueog. 
3.1 NEit núkqushkemun, kah nukkuhkukquemun en Bashane mayut, kah Og Bashane ketass8t, nutayeuuhkonittue sohweetunkqun, nagum kah wame ummissinninneumoh, ayeuwuttinneat ut Edrei.
3.2 Kah Jéhovah nuttukqun, ahque qush, newutche nuppon kenutcheganit, nagum káh wame ummissinninneumoh, kah wutohke, kah pish kuttinne, néanheop Sihon Amoritse ketass8t, noh wadohteup Heshbon.
3.3 Nemehkuh Jehováh nummanitt8mun upponuh nunnutcheganonut wonk, Og Bashane ketáss8t, kah wame ummissinninneumoh, kah nuttogkomounonup, nô pajeh matta howan sequnneanòunneat.
3.4 Kah nuppetukauounonuppanneg wáme wutotanash ne ahquompak, na mo matta otan, uttiyeu mo neemunnumauoogkut, nequtta tahshinchagkodtash keitotanash, wame Argobe wutohtimoin, ukketass8tamóonk Og, ut Bashan.
3.5 Wame yeush otanash quinuppeneuseupash nashpe qunnunkqueneutungash, squontamash kah pummetunkqshitt[e]ungash, chaubohkish pameneusun8gish otanánash monatash.
3.6 Kah nutunkque nag paguanounonog, nean [h]eogkutup Sihon Heshbone ketass8t nuppapaquané paguanomun, wosketompaog mittamwussissog, kah mukkiesog, nish$noh ut otanat.
3.7 Qut wame néetasuog, kah otanae sequttahham8ongash, nunneemunnumonanonash neenawun.
3.8 Kah na aquompak nunneemunnomun, wutch wunnutchegan8óut, nees8og Ammoritse ketasss8tamwog, ohke ne wutuhsháme Jordan, wutch Arnone sepuut, wehque Hermon.
3.9 (Ne Hermon Sidoniansog wuttissowetamunneau Sirion, kah Ammoritsog wuttissowetamuneau Shenir.)
3.10 Wame mukoshquttae keitotanash, k[á]h wame Gilead, kah wame Bashan, wehque Salchah, kah Edrei, Bashane keitotanash, ut ketass8tam8onganit Og. 
3.11 Newutche webe Og Bashane ketass8t sequttahwhau, sequttahwhutcheg magosketompaog, kusseh, wutapinneae appissinn8onk: sunnummatta ohtano ut wur-Rabbathúm8 wunnaumonuh Ammon? pasuk8gun tahshisquonogkod nesahteag, kah yau [,]ishquonogkod nekoshkag, neaunag woskekompáe ishquonogkod.
3.12 Kah yéu ohke, ne ohtauogkup na aquompak, wutch Aroer, ne kishke Arnone seip, kah pohshe wadchu Gilead, kah na$ut otanash, nuttinnumauáunaópash Reubenitsog, kah Gaditsog.
3.13 Kah nawhutche Gilead, kah wame Bashan, ukketass8tamóonk Og, nuttinnumauónah pohshe wutchippan8onk Manasseh, wame wutohtimóin Argob, weeche wame Bashan, ne as8wetamukup mogoshketompae ohke.
3.14 Jair wunnaumonuh Manasseh, tohqunnumun wame Argobe wutohtimóin, wehque Geshurie, kah Maachathie suppôiyeuut, kah wutussowetamunash ne ussowe[si]k Bashan-Havoth-Jair yeu pajeh yeu kesukok.
3.15 Kah nuttinnumau Gilead, Machir.
3.16 Kah Reubenitsog, kah Gaditsog nuttinnumauopanneg, wutch Gilead, wehque Arnone seip, pohshe 8nouhkoi, kah sussippoi wehque Jabboke seip, wussissuppoiyeum8 wunnaumonuh Ammon.
3.17 Kah wonk mukoshqut, kah Jordan kah sussippoi, wutch chinnereth wehque mukoshquttae ketahhannit, ne salte keitóh agwe Ashdoth-Pisgah wutchipwóiyeu.
3.18 Kah kutann8nomwop na ut aquompak, nussip, Jehovah kum-Manitt8mun kuttinnumunkquneau yeu ohke ohtauunat: pish kenauwamée kupaumushaumw8 anaquabhettit kematt8óog wunnaumonuh Israel, wame neg tapeneunkqussitcheg wutch ayeuwuttuonk.
3.19 Qut kummittamwuss8óog kah kummukkiyeum8og, kah keneetaseum8og, (newutche n8wahteo kumm8chekoshomw8 neetasuog) nag pish appuog kut8tanaóut, nish anumauunógish.
3.20 Nô pajeh Jehovah magunat anwôsinóonk en kematt8óuh, neane kenaau, kah nô pajeh nag wonk ohtóog ohke, ne Jehovah kum Manitt8mw8 anumauont, ogkomuk Jordan neit pish kukqushkemw8, nish$noh wosketomp en wutohtooongan8, ne anumauunógk.
3.21 Kah nutann8nomp Joshua na ut aquompak: nussip, kuskesukquash nauumup wame Jehóvah kum[-]Manitt8mw8 neánheunt neesuoh yeuh ketass8tamwoh: ne pish jehovah wuttinteauun wame ketass8tam8ongash, ne pomusháan.
3.22 Matta nag pish k8wabesuónoóog: newutche Jehovah kum-Manitt8mw8 noh pish kutáyeuwehteaunshikou.
3.23 Kah nunnanumpassumomp Jehovah na ut aquompak, nussip.
3.24 Woi Lord Jehovah, ken8che nahtin kummissugken8onk kuttinneum, kah kumménuhki[n]nutcheg: newutche howae God asuh kesukqut asuh ohkeit woh asit neane kutanakausuongash, kah neane kummenuhkesuonk?
3.25 K8weequetumoush qushkodteadti onk woh naumun wunohke, ne ongkoue Jordan, ne wanegik wadchu, kah Lebanon.
3.26 Quyt J[e]hovah nummusquanumukup newutche kenaau, kah matta nunn8tunk8, kah Jehovah nuttugkup, yeu wamach, ahque wonk ken8neh yeu papaume.
3.27 Kuhkuhqush kadtuhkôg Pisgah, kah tahshinish kuskesukquash wutcheks[u[iyeu kah nanummiyeu, kah sowaniyeu kah wutchepwaiyeu, kah naish nashpe kuskesukqut, newutche matta pish kukqushkodteaa[n] yeu Jordan.
3.28 Qut meechumehteash Joshua, kah kuss8m kah menehkeh: newutche noh pish qushkodteau anáquabhettit yeug missinninnuog, kah noh pish k8tohkéheeoneau ne ohke ne nauman.
3.29 Nemehkuh nutapemunónup 8nôuhkôiyeuut papiuhsuke Beth-Peor.
4.1 NEwutche yeuyeu woi Israel, n8tam8k kuhk8waóngash kah wussittum8ongash, nish kohk8tomauunógish, nish ussenat, onk woh kuppomantamumw8, onk woh kuppetutteamw8, kah kutohtauuneau ohke, ne Jehovah um-Manitt8muh k8sh8óog aninnumungqueóg.
4.2 Matta pish kukk8tinno8mw8 kutt8onk ne ann8nóg, asuh matta pish kutamaunum8uneau, onk woh kenanawehteamw8 wuttinn8waongash Jehovah kum-Manitt8mw8, nean ann8nógish.
4.3 Kuskesuk88ash naum uttoh Jehovah áséip newutche Baal-Peor, newutche wame wosketompaog neg asukauoncheg Baal-Peoroh, Jehovah kum-Manitt8mw8, uppaguanuh wutch kenugke kuhhogkaóont.
4.4 Qut kénaau kummósogquehtauômw8 Jehovah kum-Manitt8mw8, ken[a]au kuppomantamumw8, nish$noh pasuk, yeu pajeh kesukok.
4.5 Kusseh, kukkuhk8tomauonumw8 kuhk8waongash kah wussittum8ongash, neane Jehovah num-Manitt8m ann8sit, onk woh ne kutússeneau ohkeit uttoh aôóg ohtauunat
4.6 Newutche nish nanaeiteogk, kah ussek, newutche yeu k8waantam8ongan8, kah wohwohtam8ongan8 ut anaquohtag wutohtimóneash, neg n8togig wame yeush kuhk8waongash, kah an8wacheg, wunnamuhkut yeu mishe wutohtimóin, waantamwe kah wohwohtamwe missinninnuog.
4.7 Newutche teagwe mishe wutohtimoin, ne wuttinne nah pas8sukauon God, neane Jehovah num-Manitt8mun, [u]t wame teanteaquasinehtu, nish waj wehquetumauogqutcheh.
4.8 Kah teague mishe wutohtimôin, ahtunk wunnomwausseae kuhk8waongash, kah wussittum8ongash, neane wame yeu unnaumatuonk, ne ponam anaquabeog, yeu kesukok.
4.9 Webe nunnukqusish kuhhog, kah kukketeahogkou menuhke nanaweh, ishkont k8wanantam [n$nish], kuskesukquash nagkupash: kah ishkont nish amaemóash wutch kuttahhut, wame kukkesukkodtume pomantam8ongash, qut nish kuhk8tamau kenaumonunk kah kenaumonunk wunnaumonaoh.
4.10 Nahnaunne, ne kesukok neepauwean anaquabit Jehovah kum-Manitt8m ut Horeb Jehovah anukquean, moenumah missinninnuog moae, kah nag n8tamwaheog nuttinn8waongash, onk woh nah nehtuhtauóg nukqushik8ong[n]8, wame kesukodtash nish pish pamantamohetticheh ut ohkeit, onk woh nag kuhk8tomauóog ummukkiesum8óuh.
4.11 Kah kuppas8tshaumwop kah keneepomwop ut agwu wadchuut, kah w[á]dchu nashqunop nashpe n8teau: ut nashauwe kesukqut, nashpe pohkenaj, máhtohqs, kah kuhpogku pohkenai[·]
4.12 Kah Jehovah kukken8nukumwop wutch nashauwe n8taut, ken8tamw8 wodtauatonkqussue kutt8wongash, qut matta kenaum8mw8 ogqueneunkquok, webe ken8tamumw8 wodtauatonkqussuonk.
4.13 Kah k8wahteauwahik8wop 8n8waonk, ne ann8nukqueog ussenat, piogquokish wuttinn8waongash, kah n[á]sh 8sukkuhhumunash ut neese qussukquane Tablésut.
4.14 Kah Jehovah nutann8nukup na ut ahquompak, kukkuhk8tomauununnaout kuhk8waongash kah wussittum8ongash, onk woh nish kutussenáoash ut ohkeit ut$toh ane qushkodteog áhtauunat.
4.15 Newutche wunne nukqussek kuhhogkaoog (newutche matta kenaum8mw8 howa wutogqueneunkqussuonk, ne kesukok Jehovah kón8nukqueog ut Horeb, wutch nashaue n8taut.)
4.16 Ishkont kutanussehheomw8, kah kutayimunkumw8 nunneukontunkanoh, ne teaguas agqunneunkquok, wutogqueneunkqussuonk nompa[i]s asuh squais.
4.17 Agqunneunkquok howae puppinashimwut, ne ohtag ohkeit, agqueneunkquok howae wunnuppuhwhunne puppinshaas, neg papaumunoncheg mamache kesukqut.
4.18 Agqueneunkquok teaguas ne pamompakem8uk ohkeit, agqueneunkquok howa[-]magqut ut nippekontu agwe ohkeit.
4.19 Kah Ishkónt kuttashinnum kuskesukquash en kesukqut, kah nauadt nepauz, kah nanepaushadt, kah anogqsog, wame kesukque kenauwameônk, woh kittinn8kont nag waussumonaout, kah n8swetauonaout, uttiyeug Jehovah kummanitt8m, waj chachaubenoncheh wame wutohtimoneat ut agwe mamusse kesukqut.
4.20 Qut Jehovah keneemunukou, kah kussohh8wunukou wutch môushogque sabasonganit, wutch Egypt, onk woh kenaau ahtoongane 8missinninneumuneuh, neane yeu kesukok.
4.21 Nano, Jehovah nummusquanumukup wutche kenaau, kah chadchekeyeuau matta nukqushkodteanat en Jordan kah matta nuppetuttéaoneat ne wanegik ohke, ne Jehovah kum̃anitt8m aniñumungquean wutch ohtóonk.
4.22 Qut mos nunnup yeu ut ohkeit, matta mos nukqushkodteoh Jordan qut pish kenaau kukqushkodteaumw8, & kutohtauunneau ne wunohkomuk.
4.23 Nunnukqussek kuhhogkaoog, ishkont k8wanteomw8 8n8waonk Jehovah kum[-]manitt8mw8, ne anumungqueog, kah kutayimungquneau nunneukontunkoh, asuh agqueneunkquok ne teaguas ne Jehovah quihtinukquean.
4.24 Newutche Jehovah kum-Manitt8m m[à]htsuwae n8tau, m8summuwae Manit.
4.25 Wuñeechanea[n], káh keneechanog wunnechanhettit, kah sepe ayéan ut ohkit, kah anisheôg, kah ayeuóg nunneukontunk, agqueneunkquok ne teag, kah matcheseôg ut anaquabit Jehovah kumManitt8mw8 kumm8m8squeheonaóut.
4.26 N8wehquetum kesuk kah ohke ayeuuhkônittue k8wauwónukqunnaóont yeu kesukok, onk woh teanuk kuppaguanimw8 wutch ohkeit, na quoshkodteaôg Jordan ahtauunat, matta pish kussepepomantamumw8 noh$ut qut pish kuppapaquanne paguanitteamw8.
4.27 Kah Jehovah pish kusseáhukou en kenugke wutohtimóneash, kah pish kutogguhse squinánitteamw8, ut kenugke Heathenit, uttoh pish Jehovah ayn sagkompagunukqueóg.
4.28 Kah na pish kuttit waussumóneau manitt8[ò]g, wutanakausuongan8 wunnutchegan8ash wosketompaog, mehtug, kah qussuk neg matta n8tam8gig asuh mat naum8gig asuh mat meetsegig, asuh mat manantam8gig.
4.29 Qut na$wutch natinnewhadt Jehovah kum-Manitt8m, pish kenameh, natinneahwhadt nashpe wame kuttah, kah nashpe wame kukketeahogkôunoh. 
4.30 Appean wuttámehpunónat, kah wame yeush kenuhkukkonkqunash, ogkemáe kesukodtash, quinnuppéan en Jehovah kum-Manitt8ut, kah nosweetaman 8wadtauatonkqussuonk.
4.31 (Newutche Jehovah kum-Manitt8m monanitte[á]e Mánit) matta pish kutohquanumukou, asuh kuppaguanukou, asuh wanánatam8 8n8waongan8 k8shog, ne chadchekeimomp.
4.32 Newutche yeuyeu nat8tomwehteagk papaume kesukodtash mahtshunkish, nish negonuhkongqueanish, nadtéúh kezheunt God wosketompoh ut wosket ohkeit, kah wutch yôáe kesukqut, kah yau onk in aongkoue, uttoh an nnihyeuus, néyane yeu mohsag neteag, asuh ne ogque n8tunkquodtus?
4.33 Missinninnuog sun n8tamwog wadtauatonkqussúe kutt8onk God, wutch nashaue n8tau, káh pomantamwog?
4.34 Asuh sun God qutchehteop wunnemunnumunat wutohtimóin, wutch nashaue wutohtimóneat, nashpe qutchehuwaóngash, nashpe kukkinneasuongash, kah monchanatam8ongash, kah nashpe ayeuwuttuonk, kah nashpe mishe menutcheg, kah nashpe summagunnum8 wuhpit, & nashpe miushe chepshaongash, neaunag wame Jehovah kum-Mánitt8mw8 áseau[n]shhikqueóg ut Egypt, ut anaquabeóg?
4.35 Yeu kenahtinutteanáh, onk woh k8wahteoh Jehovah noh Manit, matta howan onkatok.
4.36 Wutch kesukqut ken8tamwahik8 8wadtauatonkqussuonk, onk woh kukkuhk8tomunk: kah ut ohkeit kenahtinuk ummishe n8tóm, kah ken8tamup ukkutt8wongash wutch nôeu n8taut.
4.37 Kah newutche nah 8womonuh k8shoh, wajeh pepenauont 8skannemunnuoh nahohtôeu nag, kah kussohh8wunuk ut anaquabit, nashpe ummishe menuhkesuonk, wutch Egypt.
4.38 Ukquos8komunat wutohtimóneash wutch anaquabean, anue mogkiyeuash kah menuhkiyeuash onk ken, kuppethúununat, kittinnumauunat wutohtimóou wutche ohtóonk, neane yeu kesukok.
4.39 Newutche wahteaush yeu kesukok, kah natwontash ut kuttahut, Jehovah noh Manitt88 ongkoue kesukqut, kah ut ohkeit agwe, na matta onkatok.
4.40 Newajeh pish nanauwehteauan ukkuhk8waongash, kah wuttinn8waongash, nish ann8nonish yeu kesukok, onk woh k8neweetomuk, kah keneechanog nahohtôeu ken, onk woh kussepe pomantam ut ohkeit, uttiyeu Jehovah machame aninnumungquean.
4.41 Neit Moses chippinnum nishwinash keitotanash, wutushame Jordan, nogque waj pashpishont:
4.42 Onk woh nushehteaen nawutussishion, noh pehcheu nashont wetatteamungoh, matta mahche sekeneauonk, kah ussishont pasuk yeush otanash, woh pomantam:
4.43 Bezer ut touohkomukqut, ut mukkoshquttae Reubenitse[,] wutohtimóneat: kah Ramoth ut Gilead, wutch Gaditsog: kah Golan ut Bashan wutch Manassitsog.
4.44 Kah yeu unnaumatuonk, ne Moses ponukup anaquabhettit wunnaumonuh Israel.
4.45 Yeush wauwaongash, kah kuhk8waongash, kah wussittum8ongash, nish Moses anonche wunnaumonuh Isra[e]l, mahche sohhamwehettit wutch Egypt.
4.46 Wutushame Jordan, ut 8n8uhkôiyeuut papiuhsuke Beth-Peor, ut Sihone ohkit, Amoritse ketass8t, noh wadohteup Heshbon, noh neh Moses, kah wunnaumonuh Israel togkomumpoh, mahche sohhamóhettit wutch Egypt. 
4.47 Kah nag ohtóog wutohke, kah Oge ohke Bashane ketass8t, neesuog Amoritse ketass8tamwog, neg wutushame Jordan nogque adt pashpishont.
4.48 Wutch Aroer, ne kishke wussápenuk Arnone sepuut, wehque wadchuut Sion, ne Hermon.
4.49 Kah wame mukkoshqut wutushame Jordan wutchepwóiyeu, wehque mukkoshquttae kehtahhannit, agwe Pisgahe wuttahhamonganit.
5.1 KAh Moses wehkomau wame Israeloh, kah nah wuttinuh, n8tam8k woi Israel, kuhk8waongash, kah wussittum8ongash, nish án8waunish ut kehtauogk8óut yeu kesukok, kah woh nish kenetuhtauunnáoash, kah nanauwehteauunnáoash, kah nish ussenat.
5.2 Jehovah kum-Manitt8mun k8n8wohk[o]nukqut ut Horeb.
5.3 Jehovah matta wunn8auóog k8shunónoh, qut kenawun, kenawun, wame pamontamagish yeu kesukok.
5.4 Jehovah kukkeket8kunkou wutch mamuskesukqut ut wadchuut wutch nashaue n8tau.
5.5 (Nunneepop nashaue Jehovah kah kenaau na ahquompak, kenahtinunnaóont wuttinn8waonk Jehovah: newutche k8w[a]besimwop wutche n8tau, kah matta kukkuhkuk8mw8 en wadchuut) n8wop.
5.6 Nen Jehovah kum-Manitt8mw8, noh sohh8wunukqueop wutch ohkit Egypt, wutch missinnáe kommukqut.
5.7 Um-Manitt8mehkon onkatogig Manitt8og ut anaquabeh.
5.8 Ayimuhkon nunneukontunk, wanne teag ogqueneunkquottinn8g, ongkoue kesukqut, asuh ohkeit agwe, asuh nippekontu agwe ohkit.
5.9 Nag nauwaéhtauunkon, asuh nag waussumunko[n], newutche nen Jehovah kum[-]Manitt8m, m8summuwae Manit, wunnatauwohtinneat ummatcheseongan8ash wut8shinneunk, ut wanneechan8óut, wutch nishwut & yauut pometeongash neg sekeneauoncheg.
5.10 Kah ummonanumónat muttannonganog kussuog neg womoausitcheg, kah nanauwehteunkig nuttinn8waongash.
5.11 Tahn8che neemunnum8hkon 8wesuonk Jehovah, newutche Jehovah matta wutogquanumuh mo matcheséneg, neh neemunumunutche 8wesuonk tahn8che.
5.12 Nanauwehteoush sabbath$day wunneetupanatamwahtinneat, nean ann8nukquean Jehovah.
5.13 Nequtta tahshik kesukquae anakaus, kah ussish wame kutanakausúongash.
5.14 Qut nesausuk adtahshikquinogkok, ne wus-sabbath8m Jehovah kum-Manitt8m, noh ut$toh ussehkon, ken asuh kenaumon asuh kuttaunes, asuh wosketompae kittinneum asuh mittamwossisse kittinneum, asuh kutoxenum, asuh kutassum, asuh howáe keneetasseum, asuh kuppen8wohteu, noh anomut k8squontamut, onk woh wosketompae kittinneum, kah mittamwossisse kittinneum anwohsin, neane ken.
5.15 Kah mehquontash ken mo wuttinneumin ut ohkit Egypt, kah Jehovah kum-Manitt8m na k8ch sohh8wunukqun, nashpe mishe menutcheg, kah summagunnumwe mohpit, newajeh Jehovah kum-Manitt8m, ann8teamwit nanauwehteauunat sabbath$day.
5.16 Quttianum k8sh kah kokas, nean ann8nukquean Jehovah kum-Manitt8m, onk woh kukkesukodtumash sepeyeu8ash, kah woh k8ni ut ohkit, ne Jehovah kum-Manitt8m aninnumungquean.
5.17 Nushehteuhkon.
5.18 Mamussekon.
5.19 Komm8tuhkon.
5.20 Kah pann8wáé wauwaúhkon keetatteamung.
5.21 Ahchewontuhkon keetatteamung ummittamwussoh, asuh ahchewontuhkon ketattamung wek, wutohteuk, asuh wosketompae wuttinneum, asuh mittamwossisse wutti[e]neum, wutoxumoh, asuh wutassumoh, asuh ne teaguas ohtunk ketatteamung.
5.22 Yeush kutt8wongash an8wohpash Jehovah ut wame kummukkinneongan8óut, ut wadchuut, wutch nôeu n8taut matokqsut, kah pogkiyeue pohkenái, nashpe mishont8waonk, kah matta ukk8tnauóun, kah yeush 8sukuhhamunash ut neeswe qussukquane tablesut, kah nuttinnumunkqunash.
5.23 Onk n$nih, n8tamóg wadtauatonkqussuonk wutch nóeu pohkenahtu (newutche wadchu n8táe chikohtau) kuppas8sukiimwop, wame wabuhkúhk8utcheg ut kutchippan8ongan8óut, kah kut-eldersum8óog.
5.24 Kah kussimwop, kusseh, Jehovah kum-Manitt8mun kenáhtinukqun wussohsumóonk, kah ummissugken8onk, kah n8tamumun 8wadtauatonkqussuonk, wutch nôeu n8taut, nunnaumumun yeu kesukok, God ken8nau wosketompoh, kah ash pomantam.
5.25 Newutche yeuyeu tohwutch woh nupp8og? newutche yeu mishe n8tau pish kummah[e]chekussukqunan, n8tamog wonk 8wadtauatonkqussuonk Jehovah kum-Manitt8mun, neit woh nunnupmun.
5.26 Newutche howan kenug[h]e wame weyaus, n8togkus 8wadtauatonkqussuónk pomantamwae God, k[ô]dt8hkont wutch nôeu n8taut (neane nenawun) kah ash pomantam?
5.27 Pas8sukaush ken, kah n8tash wame ne Jehovah kum-Manitt8mun an8wadt, kah ken8sinan wame ne Jehovah kum-Manitt8mun anukquean, kah nenawun pish n8tamunan, kah pish nutussenan.
5.28 Kah Jehovah n8tamup wadtauatonkqussue kukkutt8wongash, ken8seog, kah Jehovah nuttinuk, n8tamup wadtauatonkqussue ukkutt8wongash yeug missinninnuog, nish anukqueanish, wunne n8waog, wame ne an8wáhettit.
5.29 Nápehnont nutteahahettis, onk woh nukqushhukquog, onk woh nanauwehteauog wame nuttinnaumatuongash nagwutteaeu, onk woh 8nenehukquneau, káh 8neéchan8oh micheme.
5.30 Monchish, ús petutteagk wonk en kekuwoash.
5.31 Qut ken, kechekompauwehtah, kah ket8hkoush, wame wuttinn8waongash, kah kuhk8waongash, kah wussittum8ongash, nish pish kohk8tomauogish, onk woh nag nish wutussenaoash, ut ohkeit ne anumauog, ohtauunat.
5.32 Newutche, pish kukkehkinneahsimw8 ussenat Jehovah kum-Manitt8mw8 nean ann8nukqueog, matta pish kukquinnuppeumw8 en wuttinuhkounit, asuh kummenadcheanit.
5.33 Pish kuppomushaontamumw8 wame máyash, nish Jehovah kum-Manitt8mw8 anunn8nukqueogish, onk woh kuppomantamumw8, onk woh k8niyeuwontamuneau, onk woh kussepe pomantamumw8, ut ohkeit, ne pish ohtauog.
6.1 YEuyeu yeush wuttinn8waongash, kuhk8waongash, kah wussittum8ongash, nish Jehovah kummanitt8mw8 ann8nukqueanish kukkuhk8tomauununnaout, onk woh nash kutussenaoash ut ohkit, uttoh qushkodteáog ohtauunat.
6.2 Onk woh k8wabissuon Jehovah kum-Manitt8m, nanauwehtinneat wame ukkuhk8waongash, kah wuttinnaumatuongash nish anann8nonish, ken, kah kenaumon, kah kenaumon wunnaumónuh tohsohkepomantaman, kah woh kussepe pomantam.
6.3 Newutché n8tam8k woi Israel, kah kuhkinneasek ussenat, onk woh k8niyeuwontamun, ônk woh kummishetimw8, neane Jehovah um-Manitt8moh k8shog quoshomukqueòp, ut óhkeit né tamogok sogkodtunk kah hony.
6.4 N8tam8k woi Israel, Jehovah kummanitt8mun pasuk nont Jehovah.
6.5 Kah womoaus Jehovah kum-Manitt8m nashpe wame kuttah, kah nashpe wame kukketeahogkou, kah nashpe wame kummenuhkesuonganit.
6.6 Kah yeush kutt8wongash nish ann8nonish yeu kesukok: pish ohtaash kuttahh8wout.
6.7 Kah nash pish kummenuhke kuhk8tomauonaoash keneech[á]nog, kah pish nash keket8kauonáoash appean kekit, kah pómushaan mayut, sepsinan, kah omohkean.
6.8 Kah kishpis kenutcheganit, wutch kukkinneasuonk, kah muskodtukque nompakouo[nu]ohettich, nashaue kuskesukqut.
6.9 Kah nish wussukwhush, ut wetuome pogkomuhquontanit, kah k8squontamut.
6.10 Kah pish n$nih, Jehovah kum-Manitt8m, mahche pas8quean, en ohkeit ne chadchekeimomp k8shoh Abraham Isaak kah Jakob, kittinnumunkqunat, mogke kah wunnekeitotanash, nish matta nahto8opásh.
6.11 Kah wetuomash numwohtau wunne maumachiash, nish matta nómwameechumehteapash, Kah wónuhkontam8e wuttahhumongash nish matta w[ó]nuhkontam8ópash, weenominneohtekonash, kah olive mehtugquash, nish matta ohketeapash, mahche meetsean káh wa[m]upwéan.
6.12 Neit ahque ishkont k8wanánum Jehovah noh soh8wunukqueógup wutch ohkeit Egipt, wutch missinnóe kommukqut.
6.13 Qush Jehovah kum-Manitt8m, kah waussum, kah chadchekeyeuash nashpe 8wesuonk.
6.14 Ahque asuhkau onkatogig Manitt8og, um-Manitt8m8oh missinninnuog, neg weenuhkongqu[e]aneg.
6.15 (Newutche Jehovah kum-Manitt8m m8summuwae Manitt88 kenugke kenaau) ishkont ummusquantam8onk Jehovah kum-Manitt8m ayeuuhkonittue náshquneau ut kuhhogkat, kah ishkont kuppaguanuk8 wutch wosket ohkit.
6.16 Qutchéheunkon Jehovah kum-Mánitt8m, neane qutcheheóg ut Massah.
6.17 Menuhke nanáwehteók wuttinn8waongash Jehovah kum-Manitt8mw8, kah 8wauwaongash kah ukkuhk8w[à]ongash nish ánunn8nukqueanish.
6.18 Kah ussish ne sampwag kah waneguk ut anáquabit Jehovah, onk woh k8niyeuwontamun, onk woh kuppetutteam kah kutahtauun wunóhke ne Jehovah chadchekeimomp k8sh8oh.
6.19 Sohh8kauónat wame kummatwomog wutch anaquabean, nean8wop Jehovah.
6.20 K[o]h kenaumôn nat8tomungquean, ompetak, an8wadt, toh nauwuttam88 w[a]uwaongash, kah kuhk8waongash kah wussittum8ongásh, nish Jehovah kum-Manitt8mw8 anunn8nukqueóg?
6.21 Neit pish kuttin kenaumon, neenawun mo ummissinómoh Pharaoh ut Egypt, kah Jehovah kussohh8w[u]nukqun wutch Egypt, nashpe mishe menutcheganit.
6.22 Kah Jehovah nahtitteop kuhkinneasuongash, kah monchanatam8ongash mogkiyeuash kekechiyeuash, ut Egypt, kah ut Pharaoh, kah ut wame neh weekit apinitcheh, ut anaquabeôg.
6.23 Kah kussohh8wun[u]kqun na$wutch, onk woh kuppethu[u]nukqun, kittinnumungqu[n]nanónut ohke ne chadchekeyimomp k8shunnónog.
6.24 Kah Jehováh kukken8nukqunnónup ussenat wáme yeush kuhk8waongash, qushonat Jehovah kum-Manitt8mun, wutche k8netuônganun nagwutteaeu, onk woh kuppomantamwahukqun neyane[ ]yeu kesukok
6.25 Kah ne pish kussampweusseaenuonganun, kuhkinnéaséog ussenat wame yeush wuttinn8waóngash, anaquabit Jehovah kum-Manitt8mun, nean ann8nukqueog.
7.1 JEhovah kum-Manitt8m pas8quean ut ohkeit, uttoh aôyan ohtauunat, kah sohwhuhteadt monaash wutohtimóneash anaquabean, Hittitsog, kah Girgashitsog, kah Ammonitsog, kah Cananitsog, kah Perizitsog, kah Hivitsog, kah Jebusitsog, nesausuk tahshinash wutohtimóneash ánue mogkiyeuash kah menuhkiyeuash onk ken.
7.2 Kah Jehovah kum-Manitt8m, nah ponont anaquabean, pish nag kuttogkomóog, kah kuppapaquanne paguanóog, matta pish k8n8wâunáóog, asuh kittumonteanumóog.
7.3 Asuh weetanadtitteóg, kuttaun8óog pish matta kummag8m8 en wunnaumonaóut, asuh neemunuhkon wuttaunoh wutche kenaumon.
7.4 Newutche nag pish quinnuppenóog kenaumonuh wutch nutasukkongqunnaóut, onk woh waussumóog onkatogig manitt8ut, nemehkuh ummusquantam8onk Jehovah ayeuuhkonittue nashqunnau kenaau, kah teanuk kuppaguanukou.
7.5 Qut yeu pish kuttinheoneau, pish kuppaguatau wut-Altarsum8uh, kah pohqunnumau wuttinneukontunkan8uh, kah tummehthamau kuppohkomuk8, kah chikohsumau wuttinneukontunkan8uh nashpe n8tau.
7.6 Newutche kenaau wunneetupanatamwe missinninnuog en Jehovahut kum-Manitt8m8wóut, Jehovah kumManitt8m kuppepénunk, uppapane missinninneumuneat ut wuhhogkat ánue onk wame missinninnuog ut wosket ohkit.
7.7 OOwomoausuonk matta kupponamunkou Jehovah, asuh matta kuppepénunkou, newutche kumm8cheke monamw8 onk neg howáe missinninnuog (newutche kenaau kutanue ogguhsimw8 onk wame missinninnuog.)
7.8 Qut newutche Jehovah k8womonukou, kah newutche woh nanawehteóh chadchekeyeuwaonk, ne chadchekeimop k8she[u]óguh, Jehovah kussohh8wunukou nashpe mishe menutcheg, kah kummanohhukou wutch missinnôe kommukqut, wutch wunnutcheganit Pharaoh Egypte ketass8t.
7.9 Newutche wahteau8k Jehovah kum-Manitt8mw8 noh God, pabuhtanumwe Manit, noh nanawehteunk wunn8waonk kah monaneteaonk wutche nah womonukqutcheh, kah nanawéhteauunutche wuttinn8waongash: wutche muttannongane pometeongash.
7.10 Kah wunnompenúmauoh neh sekeneunkqutcheh, anaquabenit paguanonat, matta quohquéhtauwó8 neh sekeneunkqutcheh, pish wunnompenumauoh anaquabenit.
7.11 Newutche pish kenanauwehteau wuttinn8waongash kah kuhk8waongash, kah wussittum8ongash, nish an8nonch yeu kesukod, nish ussenat.
7.12 Newutche pish n$nih, kukkeihtamóg yeush wussittum8ongash, kah nish nanawehteauóg kah usséog, Jehovah kum-Manitt8m, nanawehteau wunn8waonk, kah monaneteaonk nogque en kuhhogkat, nish chadchekeinompash k8sh8oh.
7.13 Kah pish k8womonuk, kah pish k8nanumuk kah pish kummuttaánhik, kah wonk pish wunnantam ôontómuk ummeechummuonk, k8weatchiminneash, kah k8wineum, kah kuppummeim, kukkouashinime monaonk, kah kus-sheepse flocksum8og, ut ohkeit ne chadchekeimont k8shog, kittinnumunkqunat.
7.14 Pish kutanue wunánumit wame missinninnuog, matta n[à] pish mehcheeu nomposhim asuh squoshim, kenugke kenaau, asuh kenugke keneetaséumog.
7.15 Kah Jehov[u]h pish kutamaunumunk wame mahchinnaongash, kah matta kupponamáuun8 matta pasuk machuk Egypte onkquomom8ongash, nish wahteauanish, qut upponamunash neg sekeneunkqueanneg.
7.16 Kah pish paguanau wame missinninnuh neh Jehovah kum-Manitt8m pish aninnumunkqueaneh, kuskesuk pish matta ukkitteamonteanumoh, asuh matta pish k8wowussumòh um-Manitt8m8oh, newutche ne pish kupputhukqun.
7.17 An8waan kuttahh8wout, yeush wutohtimoneash anueyeu8ash onk nen, uttoh woh nuttinne sohh8kauonat?
7.18 Matt[á] nag pish kukqushaóog, qut pish kummenuhke mequantamumw8, uttohj Jehovah kum-Manitt8mw8 anheont Pharohhoh, kah wame Egypt. 
7.19 Mogagish qutchhuáongash, nish nagish kuskesukquash, kah kuhkinneasuongash kah monchanatam8ongash, kah menuhk[i] menutcheg, kah summagunnum8e muhpit, ne$nashpe Jehovah kum-Manitt8m kussohh8wunuk, ne pish wuttinheon Jehovah kum-Manitt8m wame missinninneuh neg quoshadcheg.
7.20 Nano, Jehovah kum[-]Manitt8m pish ann8nau hornet en kenugke nahoh, nô pajeh nag ashqueneanutcheg kah pattogqueteunkqueaneg, paguanonnaóont.
7.21 Matta pish kutchepshanuk8og, newutche Jehovah kum-Manitt8m, kenugke kenaau, masugkenuk God, kah ohqunneunkqussu.
7.22 Kah Jehovah kum-Manitt8mw8 pish ámaunum wutohtimóneash wutch anaquabean iogguhsemese, matta woh uppaguanóog pasukqut, ishkont touohkome puppinashimwog nano monahettit ut kuhhogkat.
7.23 Qut Jehovah kummanitt8m, nag pish upponuh ut anaquabean, kah nah uppaguanuh nashpe mishe paguanóonk nô pajeh paguanonaoont.
7.24 Kah noh pish ponau ukketass8tam8moh ut kenutcheganit, kah nag pish kuppaguatuh 8wesuongan88ash, wutch agwe kesukqut, matta wosketomp pish tapenum8 neepauun anaquabean, nô pajeh máhche kuppaguanonaóut.
7.25 Ummanitt8e nunneukontunkan8uh pish kutchikos8og n8taut, matta pish kukkodtantam8 ne silver asuh gold ne agquehettit, asuh matta pish keneemunnumóuh, ishkont na kuttit puttohwhuttean, newutche ne wutuhquoantamun Jehovah kum-Manitt8m.
7.26 Asuh matta pish kuppaudtauoh nishkeneunkquok keekit, ishkont ken kummatchenanamit neane ne, qut pish pannuppe kussekeneamun, kah pish pannuppe kutûhquontamun, newutche ne, mattantamwae teaguas.
8.1 WAme wuttinn8waongash nish ann8nogish yeu kesukok, kuhkiñeasek kah ussek, onk woh kuppomantamw8, kah kummuttaanumw8, kah petutteamw8, kah kutohtauunneau ohke, ne Jehovah chadchekeimomp k8sh8oh.
8.2 Kah pish kummequantam wame ne may Jehóvah kum-Manitt8m ane s[a]gkompagunukquean, yauunchage kodtumwae, ut touohkómuk, toh hohpahikqunat, kukqutchhikqunat, kah wahteauunat teaguas ohtag kuttahhut, uttoh kittin nanawehteauun wuttinnaumatuongash asuh matta.
8.3 Kah kuttohhóhpahik, kah kukkodtupwehuk, kah kussohkom8nuk Manna, ne matta wahteau8an, asuh matta k8sh8og wahteau8unaoh, kah woh k8wahteauwahukqun wosketomp matta wutch pomantam webe petukqunnunk, qut nashpe nish$noh kutt8onk ne wom8ug wutch Jehovah wutt8nut, wosketomp wutch pomantamun.
8.4 Kuthogk8unash matta nukkonean8ash ut kuhhogkat, asuh matta kusseet mogqueinn8, yeush yáuunchage kodtumm8ash.
8.5 Natwontash wonk ut kuttahhut, onatuh wosketomp sasamatahwhont wuñaumonuh, ne kittinne Jehovah kum-Manitt8m, pomushonat ummayash, kah qushonat.
8.6 Newajeh pish nanawehteauan wuttinnaumatuongash Jehovah kum-Manitt8m, pomushonat ummayash, kah qushonat.
8.7 Newutche Jehovah kum-Manitt8m kuppas8k wunne ohkeit, sepuemese tóhkekomue, monompague ohke, nish wutch sohwutch8ogish m8nokôiyeutu, kah wadchukontu.
8.8 Wheate, kah Barley kah wenómsippague, kah figsuhtugque, kah Pomgranatse ohke olive pummee kah honye ohke.
8.9 Ohke uttoh pish mo adt quenaee meech8án petukqunnunk, matta pish teag kukquenauwehik8 noh$ut, mouhshagqué qussukq[u]nohkomuk, kah wutch wadchuuhkontu woh k8tohteaham wompuhshog.
8.10 Meetsean, kah wamepwean, neit pish k8nanum Jehovah kum-Manitt8m, wutche wunohke ne aninnumungquean.
8.11 Ahque wananum Jehovah kum-Manitt8m, matta nanauwehteauan wuttinn8waongash, kah wussittum8ongash kah ukkuhk8waongash, nish ann8nonish yeu kesukok.
8.12 Ishkont, meetsean kah wamepw8an, kah mahche wunneekitteaan, kah na week[é]an.
8.13 Kah kutherdsumog, kah kuf-flocksumog monahettit, kah kus-silverum kah kuk-goldum muttaánit, kah wame ne ahtauan muttaánit.
8.14 Kuttah neit waápu, kah k8wannanum Jehovah kum-Manitt8m (noh sohh8wunukquean wutch ohkit Egypt, wutch missinnae kommukqut.
8.15 Noh sogkompagu[n]ukquean papashpe mishe kah ohqunneunkque touohkomuk, ne aihettit n8tae ask8kog, kah skorpionsog, kah kóh[n]kan, na mo adt nippen8g, noh sohh8wuttunkquean nippe wutch soggohtunkanompskut.
8.16 Noh sohkom8nukquean Manna ut touohkomuk, ne k8sh8og matta wahteauhetteg, onk w[o]h kutóhhohpahikqunat, onk woh kukqutchhik, onk woh k8nenehikqun maumachish.)
8.17 Kah kussim ut kuttahhut nummenuhkesuonk, kah nunnutchegane menuhkesuonk n8tattauun yeu weenaieetuonk.
8.18 Qut ken mehquanum Jehovah kum-Manitt8m, newutche nagum anumungquean menuhkesuonk 8tahtauunat weenaieetuonk; onk woh menehketeau 8n8waonk, ne chadchekeimomp k8shoh, neane yeu kesukok.
8.19 Kah pish n$nih, wananumadt Jehovah kum-Manitt8m, kah asuhkauadt onkatogig Manitt8og, kah nag noswehtauadt kah waussumadt, kutayeuuhkonittue wauwaonumw8, pish wunnamuhkut kutawakompanomw8.
8.20 Neane wutohtimóneash nish Jehovah paguatunkish ut anaquabeóg, neit pish kutushpunóneau, newutche matta n8swehtam8óg 8wadtauatunkqussuonk Jehovah kum-Manitt8mw8.
9.1 NOOtam8k woi Israel, mos kukqushkodteam Jordan yeu kesukok, petukontamunat, ohtauunat wutohtimóneash, anue mogkiyeuash kah menuhkiyeuash onk ken, mogkekeitotanash, kah kesukqut nunneus8ash.
9.2 Missinninnuog matikken8og kah quogquonunkqussuog, wunneechan8oh Anakimsog, neg waheadcheg, kah papaume nag n8tamohpanneg, howan woh neepauit anaquabhettit wunnaumonuh Anak.
9.3 Newutche wohtam8k yeu kesukok, Jehovah kum-Manitt8m; noh negonáe qushkodteamukquean, onatuh machikkussuwae n8teau, nah pish uppaguanuh, kah nah pish wunn8kohkonuh anaquabeog, nemehkuh pish sohh8kau8og, kah teanuk paguanóog, neane Jehovah anukquean.
9.4 Ahque n8wash ut kuttahut, mahche Jehovah kum-Manitt8m pogkenont wutch anaquabean, ahque n8wash, wutche nussampweusseonk waj Jehovah pethuunukque, ahtauunat yeu ohke, qut wutch ummatcheet8wongan8 yeush wutohtimoneash, Jehovah kum-Manitt8m, nah wussohh8kauoh wutch anaquabean.
9.5 Matta wutch kussampweusseonk, asuh kussampwetahaonk kuppetutteam ohtauunat wutohke, qut wutch ummatcheseongan8 yeush wutohtimoneash, Jehovah kum-Manitt8m wussohh8kauóoh wutch anaquabean, onk woh uppakodche ussen wuttinn8waonk ne chadchekeimomp k8sh8oh, Abraham, Isaak, kah Jakob.
9.6 Newutche wohtash, Jehovah kum-Manitt8m, matta kittinnumunkk8un yeu wunohke ohtauunat, wutche kussampweusseonk, newutche kenaau chetauwussittippuk[a]nnu missinninnuog.
9.7 Mehquontash, ahque wunantash uttôh an m8m8sqheadt Jehovah kum-Manitt8m, musquantamunat ut touohkomuk, wutch na kesukok waj sohhaman ohkit Egypt, nô pajeh kuppeyonat yeu ayeuonk, kutayeuuhkonittue chekittauomw8 Jehovah.
9.8 Wonk ut Horeb kumm8m8sqheomw8 JEhovah musquantamunat, nemehkuh Jehovah kummusquanumukou kuppaguanukqunnaóut.
9.9 Kohkukquean wadchut, nutattumunumunat hassune tableash, 8n8wae tableash, nish Jehovah ayimungqueógish, neit nutapip wadchuut yauunchage kesukquae, kah yauunchage nukkonae, matta nummeechum petukqunnunk asuh n8tattam nippe.
9.10 Kah Jehovah nuttinnunnumunk neesinash qussukquanne tableash, wussukwhosuash nashpe wuttinnuhwhunitch God, kah naut wussukwhosu neane wame wuttinn8waongash, nish Jehovah anukqueógkupash wadchuut, wutch nôeu n8taut, ut mukkinneáe kesukodtut.
9.11 Kah n$nih mahche mahtshunk yauunchage kesukodtash kah yauunchage nukonash, Jehovah nuttinnumunkup neesinash qussukquanne tableash, wunn8wae tableash.
9.12 Kah Jehovah nuttinuk, neepaush, teanuk 8msish yeu$wutch, newutche kummissinninnumog, neg sohh8wunadcheg wutch Egypt, nag anusheág, nag teanuk qushkeog wutch mayut, ne ann8nog, nag ayimóog sabassumwe nunneukontunk.
9.13 Nano Jehovah nukken8nuk, nuttinuk, yeug nauóog missinninnuog, kah kusseh chetauwussittuppukane missinninuog.
9.14 Mukk8náeh onk woh nuppaguanóog, kah woh nutjsshkham 8wesuongan8 wutch agwe kesuk, kah kutayimaush wutohtimóin, anue menuhki kah missi onk nag.
9.15 Neit nukqushkem kah nunn8kem wutch wadchuut, kah wadchu chikohteau nashpe n8tau, kah neesinash wunn8wae Tableash, neese nunnutcheganit ohtaash.
9.16 Kah nunnatauwompip, kah kusseh, kummahche kummatcheneheomw8 Jéhovah kum-Manitt8mw8, kah kummahche ayimomw8 sabássumwe Calf: teanuk kukqushkemwop wutch mayut, ne Jehovah aun8nukquogkup.
9.17 Kah nunnéemunum neesinash Tablsash kah nuppogketamunash wutch neeswe nunnutcheganit, kah nuss8quohkonash ut anaquabeog.
9.18 Kah nukkepshomp ut anaquabit Jehovah néane weske, yauúnchage kesukquae, kah yauunchagkodtash nukkonash, matta nummeech8 petukqunnunk, asuh n8tattam nippe, newutche wame kummatcheseóngan88ash, nish matcheseogish, matcheseog ut anaquabit Jehovah m8m8sqheonat.
9.19 (Newutche n8wabesip musquantam8onk kah kussopitae matchenanittuonk, yeu nashpe Jehovah musquanumukqueog kuppaguanukqunaóont) qut Jehovah nunn8tunkup wonk na$ut.
9.20 Kah Jehovah muttae musquanumpop Aaronoh, wunnushonat: kah wonk nuppeantamw[a]nsheup Aaron na ahquompak.
9.21 Kah nunnemunum kummatcheseonk, ne Calfe neh kesheogkup, kah nutchikoswop n8taut, nussukukauop, kah nukkushkuttahwhop, nó pajeh wuttinsukquesiñeat puppissiyeuut & nuppogketamup uppuppissiyeum, en sepuesut ne 8msishunk wutch wadchuut.
9.22 Kah ut Tabarah, kah ut Massah, kah ut Kibroth$Hattaavah, kumm8m8sqheomw8 Jehovah, musquantamunat.
9.23 Neane, Jehovah ann8nukqueog wutch Kadesh$Barnea, nowop, kuhkuhquek kah ahtóok ohke ne anumauunog, neit ayeuuhkonittue kutcheketamumwop wuttinn8waonk Jehovah kum-Manitt8mw8, kah matta k8namptau8op, asuh kuhkeihketam8mwop 8wadtauatonkqussuonk.
9.24 Kutayeuuhkonittue cheketauomw8 Jehovah wutch na kesukok wahenog.
9.25 Yeu nuttinne kepshonah ut anaquabit Jehovah, yauunchadte kesukquieu kah yauunchage nukkonaeu, kah nukkepshomp newutche Jehovah n8wop, kuppaguanunumw8.
9.26 Newutché nunnanompassumomp Jehóvah, kah nussip, woi Jehovah Manit, ahque paguas kummissinninnumog, kah kutahtóonk neg pohquohwhun[a]cheg nashpe kummissugken8onk, neg sohh8wunacheg wutch Egypt, nashpé mishe menutcheg.
9.27 Mehquanum kittinninneumog Abraham Isaak kah Jakob, ahque monunneash wutcheketam8ongan8 yeug missinnuog asuh ummatcheseongan8, asuh uppanneseongan8.
9.28 Ishkont ohke nô waj sohh8wusseog, n8waog, newutche Jehovah n8nunum pas8onat ohkit nâ quoshomomp, kah newutche wussekeneauoh, wussohh8wunuh, nushonat ut touohkomuk.
9.29 Qut ohch nag kummissinninneumog kah kutahtóonk, neg sohh8wunatcheg nashpe mohsag kummenuhkesuonk, kah nashpe kussummagunum8e muhpit,
10.1 NA ahquompak Jehovah nuttugkup wunnagetahhash neesinash qussukquane tablesash, agqueneunkquakish nash weske, kah kuhkuhquehtah en wadchuut, kah ayish mehtugque Ark.
10.2 Kah pish n8sukkuhhum ut tablesut, kutt8ongash nish ohtagkupash ut weske tablesut, nish pohquonteaopash, kah pish nish kupponamunash Arkut.
10.3 Kah nutayimup shittimuhtugque Ark, kah n8[n]tahhamup neesinash qussukquane tablesash, neaneongquodtash nash weske, kah nukkúhkukquem en wadchuut, neesinash tablesash ohtaash ut nunnutcheganit.
10.4 Kah wussukhum ut tablesut, neaunag negonne wasukuhwhosikup, piukquttash wuttinn8waongash, nish Jehovah anukqueógkupash ut wadchuut, wutch nôeu n8taut, ut moeáe kesukodtut, kah Jehovah nash nuttinumunkqunash.
10.5 Kah nukqushkem kah n8womussin wadchuut, kah nupponumup tablesash Arkut, ne kestauup kah nish ne ohteau, nean ann8sit Jehovah.
10.6 Kah wunnaumonuh Israel pomushaog wutch Beeroth ne wadtaumáag wunnaumonuh Jaakan, en Mosera: na Aaron wuttit nuppun, kah na$ut posekinon, kah Eleazer wunnaumon usseu sephausue aninnohsu onk nompe nagum.
10.7 Na wutch pomushoneau en Gudgodah, kah wutch Gudgodah, en Jotbath, sepue kah nippée ohke.
10.8 Na ahquompak Jehóvah chippinumup wutchippan8onk Levi, kennaumunat Jehovah 8n8waongane Arkum, neepauunat ut anaquabit Jehovah, 8wawussumukqunat, kah 8nanekonat ut 8wesuonganit, yeu pajeh yeu kesukok.
10.9 Newutche Levi matta weeche chippahtomóouh, asuh ohtóou kenugke weematoh, Jehovah neh wutohtoonguh, neaunag Jehovah kum-Manitt8mw8 quoshaumont.
10.10 Kah nutappip wadchuut, neane weske yauunchage kesukquae, kah yauunchage nukkonae, kah Jehovah nukkeiketunkup wonk na ut ahquompak, kah Jehovah matta kuppaguanuk8p.
10.11 Kah Jehov[à]h nuttinuk, omkish, negonuhkau missinninnuog, onk woh nag petutteaog, kah ohtóog ohke, ne chadchekeimomp 8sh8oh, nah wuttinnumauónat.
10.12 Kah yeuyeu Israel, teag Jehovah kum-Manitt8m kodtantamungquean, qut webe quoshonat Jehovah kum-Manitt8m, pomushonat wame ummayash, kah womonónat, kah nosweetauonat Jehovah kum-Manitt8m nashpe wame kuttah, kah nashpe wame kukketeahogkou.
10.13 Nanaéhteauunat wuttinn8waongash Jehovah, kah ukkuhk8waongash, nish ann8nónish yeu kesukok, wutche k8netuonk?
10.14 Kusseh, k[e]suk, kah ukkesuk8m kesuk, nish wutchiyeuash Jehovah kum-Manitt8m ohke wonk, kah nish$noh na ohtag.
10.15 Webe Jehovah weeteanumop k8sh8oh womonôn[á]t, kah pepenauau 8skannemunnúoh nahohtôeu nagoh, kenaau, anue onk wame missinninnuog, neane yeu kesukok.
10.16 Newutche quosqussum8k metahhuwae keyausue wodt8hquab, kah ahque wonk chetauwussittipuk[a]nunk.
10.17 Newutche Jeh[h]vah kum-Manitt8mw8 noh um-Manitt8m8oh Manitt8oh, kah wul-Lord8moh Lordog, missugken God káh menuhkesu, káh uhquanumukqussu matta toh$hen tuppanumunk howane, kah mo neemunnum8 ónkquatunk.
10.18 Wussámpwenehheuh touwiesoh kah sekousquoh, kah womonau pen8wohteuh, assamont kah hogquánont.
10.19 Newutche womon8k pen8wot: newutche kuppen8wohteomwop ut ohkit Egypt.
10.20 Qush Jehovah kum-Manitt8m, nagum noswetau, mósogquehtau, kah chadchekeyéuash nashpe 8wésuonk.
10.21 Noh k8wáenomitteaonk, noh kum-Mani[n]t8m, noh aseaunshikquean yeush magogish kah uhqueneunkquokish, nish kuskesukquash nagish.
10.22 K8sh8óog womsupaneg Eypt nesausuktahshinchagkodteg weechogqutcheh kah yeuyeu Jehovah kum-Manitt8m kutogqueneunkhuk anogqsut wutch muttaanukeg.
11.1 NEwutche womoaush Jehovah kum-Mánitt8m, nanauwehteáush ummeechumehteaonk, kah ukkuhk8waongash, kah 8sittum8ongash, kah wuttinnaumatuongash nagwutteaeu.
11.2 Kah wahteau8k yeu kesukok: newutche matta nuttinnouneau keneechan8óog, neg matta wahteauogig, kah neg naumogig sasamatahh8waongash Jehovah kum-Manitt8mw8, ummissugken8onk, ummenuhke wunnutcheg, kah summagunnumóe wuhpit.
11.3 Kah ummónchanatamwahuwaongash, kah wutusseongash nish anheumpash ut nashaue Egypt, ut Pharohut Egypte ketass8t, kah ut wame wutohkit.
11.4 Kah uttoh anteunkup Egypte kenauwameonk, wut-horsesumouh, kah wutcharetsumoash, uttoh anteunkup misque ketahhane nippe wunnehtippannonat, nag wanomatehtohukqueog, kah uttoh an Jehovah paguanont yeu pajeh yeu kesukok.
11.5 Kah uttoh anhikouog ut touohkomuk nô pajeh kuppeyonaóont yeu ayeuonganit.
11.6 Kah uttóh anheomp Dathan kah Abiram wunnaumonuh Eliáb, wunnaumonuh Reuben uttóh an ohke woshwunugkup wutt8n, káh ummishashqunneapuh, kah neh wekuout, kah wekuoash, kah wame wutahtóongan8 né ahtaehettit, ut nashaue Israelut.
11.7 Qut kuskesuk88ash naum8m8ash wamé ummishanakausuongash Jehovah, nish aseehpash.
11.8 Newutche nanawehteau8k wame unnaumatuongash, nish an8nunnogish yeu kesukok, onk woh kummenuhkesimw8, kah woh kuppetutteamw8, kah kutohtomw8 óhke, uttoh áôóg kutohtauunnaóont.
11.9 Onk woh kussepe pomantamumw8 ut ohkeit, ne Jehovah chadchekeimomp k8sh8oguh, nag aninnumáuonat, kah en 8skánnemunnuout, ohke ne tomogok sohkodtunk kah Hony.
11.10 Kah newutche ohke uttoh petutteaa[n] ohtauunat, matta netatuppeinn8 ohkit Egypt, nô waj sohhamog, uttohadt ohkehteaap k8skannemunneash, kah k8tattipattauun nashpe kusseet, onatuh moskehtue tanohketeaonganit.
11.11 Qut ohke uttoh aôyog kutahtauunnaoont, wadchuuhkontu8, kah 8nóuhkôiyeu8 kah wuttattam8m8, kesukque sokanon,
11.12 Ohke ne Jehovah kum-Manitt8m wohquontog, wuskesukquash Jehovah kum-Manitt8m nagwutteae kenompattam8m8, wutch waj kutchissik kodtum8, & adt wohkukquoshik kodtumm8.
11.13 Onk pish n$nih, menuhke n8tamog nuttinnaumatuongash, nish ann8nunogish yeu kesukok, womononat Jehovah kum-Manitt8mw8, kah waussumónat nashpe wame kuttahhou, kah nashpe wame kukketeahogko[n]8óog.
11.14 Onk woh kittinnumauúnnumw8 sokanon kutohkeyeuwóut, uttoh adt tápeneunkquok, negonne sokanon, kah maumachish sokanunk, onk woh kummohmóunum k8weatchimineash, kah k8wineum, kah kuppumméim.
11.15 Kah nuttinninnumau moskehtuash ut kutohkeit, wutche kenetasum8óog, onk woh kummeets kah woh k8wamup.
11.16 Nunnukqussek, ahque kuttahh8 as8kekomunach, kukquinuppenaoont kah 8tinninneumunnaoont onkatogig Manitt8og, kah nag waussumonat.
11.17 Kah neit Jehovah ummusquantam8onk ayeuuhkonittue nashqunnaeitunkquneau kah kuphamunat kesuk, onk woh mo sokanonou, kah ohke matta wutchekennunn8 ummeechummuonk, kah ishkont teanuk kuppaguanimw8 wutch wunne ohkeit, ne Jehovah anumunkqueóg.
11.18 Newutche ponam8k yeush nukkutt8wongash kuttahh8wóut, kah kukketeahogkon8wóut, kah kishpinn8k kenutchegann8wóut, wutche kukkinneasuonk, onk woh násh mishkodtukque nompak8enéu8ash, nashauwe kuskesuk8óut.
11.19 Kah nish nish kukkuhk8tomauonáoash keneechan8óog, nish wéogqutsh áppéan kékit, kah pomusháan mayut, sepsinan, kah omohkean.
11.20 Kah nish wussukwhush ut squontame kéeke nepattunkquonkanit, kah k8squontamehtu.
11.21 Onk woh kukkesukodtash monatash, kah ukkesukkodtumash keneechanog, ut ohkeit ne Jehovah chadchekeimomp k8sh8ógkuh, wuttinnumauónat, onatuh kesukque kesukodtash ut ohk[é]it.
11.22 [Kah] Newutche menuhke nanauwehnéog, wame yeush wuttinnaumatuongash, nish ann8nunógish ussenat, womononat Jehovah kum[-]Manitt8mw8, pomushonat wame ummayut, kah mosogquehtauónat.
11.23 Neit pish Jehovah sohh8kom wame yeush wutohtimóneash wutch anaquabeog, kah pish kutohto mogagish wutohtimóneash kah anue mamonohkagish onk kenaau.
11.24 Nishnoh ut ayeuonk uttoh kusseet8 pish táshkukog, ne pish kuttaihe8, wutch touohkomuk, kah Lebanon, wutch sepuut Euphratese sepuut, wehque aongkoue kehtahhannit, na pish kussissippóiyeum8.
11.25 Matta pish wosketomp tapenum8 nepauunat anaquabeog, newutche Jehovah kum-Manitt8mw8, pish ponum kukqushitteaongan8, kah k8wabesuônitteaongan8 wame ohke ne tashkukkomóg, neánukqueógkup.
11.26 Kusseh, nupponum anaquabeog wunnanittuonk, kah mattanittuonk.
11.27 Wunnanittuonk n8swehtauog wutann8team8ongash Jehovah kum-Manitt8mw8, nish ann8nunógish yeu kesukok.
11.28 Kah mattanittuonk matta n8swehtamog wuttinnaumatuongash Jehovah kum-Manitt8mw8, qut qushkeog wutch mayit, nish ann8nógish yeu kesukok, asuhkauónat onkatogig manitt8og, neg mo wahheogig.
11.29 Onk pish nnih, Jehovah kum-Manitt8m pas8quean ohkeit uttoh aôan kutahtauunat, neit pish kuppondam wunnanittuonk ut wadchuut Gerezim, kah mattanittuonk ut wadchuut Ebal.
11.30 Sunnummatta nish ohtan8ash ogkomut Jordan, nogque adt wayont, wutohtuout Kananitsog, neg wadohkitcheg pohquakesukodtut piuhsuke Gilgal: kishke Morehe mukoshquetahtu?
11.31 Newutche pish kuppannupwushomw8 Jordan petukónaóont ohtauunat ohke, ne Jehovah kum-Manitt8mw8 ánumungqueôg, kah pish kutohtauuneau, kah na pish k8tohkinneau.
11.32 Kah pish kukkehkinneasimw8 ussenat wame kuhk8waongash kah wussittum8ongash nish ponamonish anaquabeóg yeu kesukok.
12.1 YEush kuhk8waongash kah wussittum8ongash nish pish kahkinneaseógish ussenat ut ohkeit, ne Jehovah um-Manitt8m8h k8sh8oog anumungquean kutahtauunat, wame kesukodtàsh pomantaman ut ohkeit.
12.2 Papaquanne paguatok wame ayeuongash uttoh adt wutohtimoneash nish ohtauógish neg waussumoncheg um-Manitt8m8uh, ut kussohkóiyeue wadchukontu, kah ut wadchuut, kah nishnoh ut askunkquamut
12.3 Kah kepuhteagk wutaltarum8uh, kah pohquohtàgk wunnepatunkquonkan8ash, kah kah chikkossumók ukkuppiyeum8óashpe n8tau, kah n8ketahh8k wuttinneukontunkane manitt8oh, kah paguatau8k 8wesuongan88ash na$wutch ayeuonganit
12.4 Matta pish neane kuttinheoneau Jehovah kum-Manitt8mw8.
12.5 Qut en ayeuonganit ne Jehovah kum-Manitt8mw8 pish pepénam, wutch wame kutchippan8ongan8[ó]ut, na ponamunat 8wesuonk, en wutayeuonganit nátinnáhteagk, kah na pish kuppeyam.
12.6 Kah na pish kuppaudtauuneau chikohsue kummag8ongan8óash, kah kussephausuongan8óash, kah kuppiukque chippiyeum8ash, kah kenutchegane tahshinnumwe kummag8ongash, kah kukquoshomuwaongan8ash, kah nanouwe kummag8ongan8ash, kah mohtommegitchegh ut kutherdsumut kah ut kuf-flocksumut.
12.7 Kah na pish kuttit meetsinneau anaquabit Jehovah kum-Manitt8mw8, kah pish kummuskouanatamw8 wame ne ponamóg kenutchegan88ash, kenaau, kah neg kekuóut, uttoh adt Jehovah kum-Manitt8m wunnanumukquean.
12.8 Matta pish kutusseumw8, neaunag wame ne usseóg yeu, ne kesukok, nish$noh wosketomp ne sampwag ut nehenwonche wuskesukqut.
12.9 Newutche asquam kuppyeaum8 anwohsinn8onganit, ut ohtoonganit ne Jehovah kum-Manitt8mw8 anumungqueóg.
12.10 Qut qushkodteóg Jordan, kah wutohkeóg ohkeit ne Jehovah kum-Manitt8mw8 anumungqueôg ohtauunat, kah anwôhsinnehikqueóg wutch wame kummatwomog wéenu, neit k8niyimw8.
12.11 Neit pish na ayeuonk, ne Jehovah kum-Manitt8mw8 pish pepenog, na wodohkehteunk 8wesuonk, na pish paudtauóg wame ne ann8nóg, kutchikohtáe mag8ongash, kah kussephausuongash, kuppiukque chippiyeum8ash, kah kenutchegane tahshinnumwe mag8ongash, kah wame kuppepenamwe quoshomuwaongan8oash Jehovahut.
12.12 Kah pish k8wekontamumw8 ut anaquabit Jehovah kum-Manitt8mw8, kenaau kah kenaumónaóog, káh kuttaun8óog, kah wosketompae kuttinneum8ôog, kah mittamwossisse kuttinneum8óog, kah Levit noh apit kitinnomsquontamut, newutche matta wutchippiyeumu, asuh ohtóonk kenugke kenaau.
12.13 Nunnukqusish kuhhog matta mag8unat kutchikohtae mag8ongash nish$[n]oh ayeuonganit ne nauman.
12.14 Qut ut ayeuonganit ne Jehovah pish pepenog, ut pasuk kutchippan8onganit na pish kuttit magun kutchikohtae mag8ongash, kah na pish kuttit ussen wame ne ánunn8nun
12.15 Qut, woh kenush, kah woh kummeets weyaus, ut wame k8ssquontaméhtu, uttoh kukketeahogkou quenauánumit, neaunag wunnainttuonk ne Jehovah kum-Manitt8m aninnumunkquean: nag nishkeneunkqussitcheg, kah pahkesitcheg woh ummeechineau, neane ahtuhq, kah neane nukkonahtuk.
12.16 Webe matta pish kummeecheum8 musqueheonk, pish kussokenumun ohkekontu, onatuh nippeit.
12.17 Matta woh kummeechu anomuk8squontaméhtu piukque chippag k8weatchiminneash, asuh k8wineum, asuh kuppummeum, asuh mohtomegitcheg ut kut-herdumut, asuh kuf-flocksumut, asuh matta pasuk kukquoshomuwaongash, nish quoshômuwáanish, asuh nanouwe kummag8onk, asuh kenutchegane tahshinnumwe kummag8onk.
12.18 Qut nish m8hche kummeechinash anaquabit Jehovah kum-Manitt8m, ut áyeuongànit ne Jehovah kum-Manitt8m pepenog, ken kah kenaumon, kah kuttaunes, kah wosketompae kittinneum, kah mittamwossisse kittinneum, kah Levite noh apit anome k8squontamut, kah pish k8weekontam anaquabit Jehovah kum-Manitt8m kah ut wame ne pondaman kenutcheg. 
12.19 Nunnukqsish kuhhog nukkonnonat Levite nesohke pomantaman ut ohkeit.
12.20 Jehovah kummanitt8m mishe kushkehteunk kussissipoiyeum, neane quoshomukquean, kah n8wáan, nummeech weyáus (newutche kukketeahogkou quenauwanum8 weyaus) woh kummeech uttoh quenauwanum8 weyaus woh kummeech uttoh quenauwanum8 kukketeahogkou, weyaus.
12.21 Ayeuonk ne Jehovah kum-Manitt8m pepenog, na ponamunat 8wesuonk, na8sukongquean, neit pish kenush wutch kutherdumut, kah wutch kuffloksumut; Jehovah ne anumunkquean, neanann8non, kah pish kummeets kuttinnomsquontamut, uttoh an kukketeahogkou quenauanumit.
12.22 Neane ahtuhq, kah ayomp m8whut, ne pish kittinne mowhoneau, nishkeneunkqussitcheg, kah pahkesitcheg n[é]tatuppe pish wuttin mowhoneau.
12.23 Webe menuhke ahque meech wusqueheonk: newutche musqueheonk ne pomantám8onganu8, onk woh mo kummeech8 pomantamóonk nashpe weyaus.
12.24 Matta pish kummeech8un, pish kussokenumun ohkekontu, netatuppe nippeut.
12.25 Matta pish kummeech8un, onk woh k8niyehhikqun, kah keneechanog nahohtôeu ken, sampwe ussean ut anaquabit Jehovah.
12.26 Webe k8neetupanatamweyeumash nish ohtauanish, kah kukquoshomuwaongash pish nish keneemunnumunash, kah pish kuttom ayeuonganit ne Jehovah pish pepenog.
12.27 Kah pish kummag chikohtae kummag8ongash, weyaus k[a]h musqueheonk ut wut-Altarumut Jehovah kumManitt8m, kah 8sqheonk kussephausuongash pish sokanum ut wut-Altarumut Jehovah kum-Manitt8m kah pish kummeech weyaus.
12.28 Kuhkinneasish kah n8tash wame yeush kutt8wongash nish ann8nonish, onk woh k8niyehhikqun, kah keneechanog nahóhtôeu ken micheme, ussean ne wanegik kah sámpwagk ut anaquabit Jehovah kum-Manitt8m.
12.29 Jehovah kum-Manitt8m paguatunk wutóhtimoneash wutch anaquabean, uttoh ayoon, ohtauunat, kah kenompenóog, kah wutohkean wutohtuout.
12.30 Nunnukqsish kuhhog ishkont kupputtohwhit nag asuhkauonat, mahche paguanit wutch anaquabean, kah ahque nat8tomwehteash papaume um-Manitt8m8uh, n8waan, uttoh wuttinne yeush wutohtimoneash waussumonaous um-Manitt8m8uh; ne nanug pish nutussen.
12.31 Matta ne pish kuttinheon Jehovah kum-Manitt8m, newutche nish$noh ohqueneunkquok en Jehovah$ut ne sekeneauoncheh, ne wuttinheon[é]a[u] um-Manitt8m8oh: newutche wunnaumoniyeuoh, kah wuttaun8oh wutchikoswouh n8taut ut um-Manitt8m8ut.
12.32 Uttoh anann8nun kuhkinneasek ussenat ahque k8tnish, asuh noh wuttinsh.
13.1 KEnugke kenaau waapit quoshodtumwaenin, asuh unnukquomuwaenin unnukquomuwongash, kah unninnumungquean kuhkinneasuonk asuh monchanatamwahuwaonk.
13.2 Kah kuhkiñeasuonk asuh monchanatamwahuwaonk n$nag, uttoh adt ken8nukquean, n8wad, asuhkauontuh onkatogig Manitt8og (neg matta wahteauógig) kah nag wuttinneumuhkauontuh.
13.3 Matta pish kukkeiketam8 ukkutt8wongash noh quoshodtumwáen, asuh noh unnukquomuwáen unnukquomuongash: newutche Jehovah kum-Manitt8mw8 kukqutchhe[u]kou, wahteauunat uttoh an womonog Jehovah kum$Ma[n]itt8mw8, nashpe wame kuttahhou, kah nashpe wame kukketeahogkou.
13.4 Pish kutas[u]kauomw8 Jehovah kum-Man[a]tt8mw8, kah qusheuk, kah nanawehteau8k wutánn8team8ongash, kah n8swetam8k wuttauatonkqussuonk, kah wuttinneumuhk8k kah mósogquehtok.
13.5 Kah noh quoshodtumwaen asuh unnukquomuwaen unnukquomuwongash pish nushau, (newutche yeu kukquinnuppennaóont wutch Jehovah kum$Manitt8m8wóut, noh sohh8wunukqueog wutch ohkit Egypt, kah pohquohwhunukou wutch missinnae komukqut, kussohwhushonukqunnaout wutch mayut, ne Jehovah kum-Manitt8mw8 ánunn8nukqueóg ne pomushonat) neit pish amaunum machik wutch nôeu kenaau.
13.6 Kemat wunnaumonuh kokas, asuh kenaumòn, asuh kuttaunes, asuh kohpannágunne kummittamwos, asuh keetomp, noh onatuh nehenwonche kukketeahogkôunit, keme wunnumómukquean, n8wadt, monchetuh waussumontuh onkatogig Manitt8og (neg matta wahheoadcheg asuh k8shuk)
13.7 Ummanitt8m8uh missinninnuog quanupúhkunkqueaneg pas8sukunkqueaneg asuh na8sukunkqueaneg, ya wutch muttaohkit onk ya un aongkouwe.
13.8 Matta pish k8wet8womóh, asuh ahque kukkeitau, asuh matta pish ukkittamunkinneáuoh kuskesuk, asuh matta pish k8wohquónumóh, asuh matta pish kutadtahshóh.
13.9 Qut pish wunnamuhkut kenush, kenutcheg pish negoñe ponamauoh wunnushonaóont, kah ompetak wame wunnutchegan8ash missinninnuog.
13.10 Kah pish kukqussukquantóh qussukquanash woh nup, newutche natinneham kutamaunukqunat wutch Jehovah kum-Manitt8m, noh kuppas8kup wutch ohkeit Egypt, wutch missinnáe kommukqut.
13.11 Kah wame Israel pish n8tamwog, kah wabesuog, kah matta pish wonk wutusseneau matcheseonk neane yeu, kenugke kenaau.
13.12 N8taman ut pasuk kut8tanat, ne Jehovah kum-Manitt8m ánumungquean na wutohkinneat, n8wahettit.
13.13 Nawhutche wosketompaog, matcheseaénuog, sohhamwog wutch kuhhogkaóut, kah amaunáog yeuh wadohkinitcheh wut8tanaóut, n8waog, monchetuh, wuttinneumuhkauuntuh onkatogig Manitt8og (neg matta waheôógig.)
13.14 Neit pish kenat8tomwehteam, kah pish kenatinneahteam, kah kummenuhkodt8tomwéhteam, kah kusseh, wunnamuhkutéyeuuk, kah wunnamuhkut nnag, nish nishkeneunkquokish ussenash kenugke kenaau.
13.15 Wunnamuhkut pish kuttogkom neg, ne wadohkitcheg ne otanat, nashpe an kenag togkodteg, papaquanne paguanoh, kah wame ne noh ohtag, kah wunnetaseumouh nashpe an kenag togkodteg.
13.16 Kah pish kummukkinnum wame sequttahham8onk, ut nashauwe toumaogquehtu, kah pish kutchikkossum otan nashpe n8tau, kah wame ne sequttahhamóonk papaquanne, newutche Jehovah kum-Manitt8m: & pish nu[m]wonkquau micheme, matta pish ayimm8un.
13.17 Kah matta pish teag mattanatamwe teag ogquomun8h kenutchegan8óut: onk woh Jehovah qushkeu wutch wutuhque musquanittam8onganit, kah woh kenahtinuk monaneteaonk, kah woh kukkitteamonteanumuk, kah woh kummuttaannuk, neane chadchekeimomp k8sh8óguh.
13.18 Kukkeitaman 8wadtauatonkqussuonk Jehovah kum-Manitt8m, nanawehteauunat wame wuttinn8waongash, nish ann8nonish yeu kesukok, ussenat ne sampwagk ut wuskesukqut Jehovah kum-Manitt8m.
14.1 KEnaau wunneechanoh Jehovah kum-Manitt8mw8, ahque neegqs8k kunnogkaóog, ahque m8nekinnaeiht[o]ogk ut nashaue kuskesuk8òut wutche maumatamm8onk.
14.2 Newutche kenaau wunneetupanatamwe missinninnuog en Jehovah kum$Manitt8mw8, kah Jehovah kuppépenunkou, wutchippenumwe missinninnuh wutche nagum, anue wame wutohtimoneash ut ohkeit.
14.3 Meech8hkan ne teag nishkeneunkquok.
14.4 Yeug puppinashimwog neg pish m8hwhogig, ox, kah sheep, kah goat.
14.5 Ahtuhq, roe-buck, fallow-deer, touohkommukque goats, kah pygarg, kah touohkomukque ox, kah chamois. 
14.6 Kah nishnoh puppinashim neesekossont, kah woshweenit, koh kohkodhumont kenugke puppinashimwut, noh woh kumm8hwhau.
14.7 Qut yeug matta pish kumm8hwhóóog, neg kohkodhumoncheg, asuh neg wohwôshwuhkossaécheg, kamel, kah hare, kah coney: newutche nag kohkodhumóog qut matta wóshweoh wuhkoss8oh, newutche nag nishkeneunkqussuog wutche kenaau.
14.8 Kah hogs, newutche wôhwôshwuhkossaeu qut matta kuhkodhumóou, ne nishkeneunkquod wutche kenaau: matta pish kummeech8m8 8weyaus8, asuh ahque mussunnok nupp8e wuhhogkáuh.
14.9 Yeug pish kumm8hwhóog neg apitcheg nippekontu: wame wapwékanitcheg, kah wuhhogkiitcheg m8hh8k.
14.10 Kah uttiyeu woh matta wapwhékaneg kah wuhhogkiegig m8whôteogk, noh nishkeneunkquok wutche kenaau.
14.11 Wame pahke psuksesog m8hh8k.
14.12 Qut yeug matta pish m8hwh8ógig, wompussik8k, kah ossifrage, kah ospray.
14.13 Kah glede, kah weenont, kah vulture neanussit.
14.14 Kah nish$noh kutchikkonkont neanussit,
14.15 Káh k8hk8khaus, kah peeskq, kah kukkow, kah owóshaog ne anussehettit.
14.16 K8k8khomwe[m], kah kehchek8k8khaus, kah swan.
14.17 Kah pellican, kah gier-eagle, kah kuttúhsuog.
14.18 Kah stork, kah heron neanussit, kah lapwing, kah matabpusques.
14.19 Kah nish$noh howaas uppomompagin noh t8it, noh nishkeneunkqussu wutche kenaau, neg matta pish m8hwhôog.
14.20 Qut wame pahke puppinshasog woh kumm8hhôog.
14.21 M8hwhôteógk noh nehenwonche napuk: woh kutassamónuh pen8wot noh kuttinnom squontamtu, onk woh umm8whóh, asuh woh kukkodtauwómpamónuh pen8wot, newutche kenaau wunneetupanatamwe missinninnuog en Jehovah kum-Manitt8m8óut. Naûhkon kid okase sogkodtunkanit.
14.22 Ken pish wunnamuhkut kuppiukque chippunum wame k8skannemuneash, nish ohteuk nekittunkish nish$noh kodtumm8.
14.23 Kah pish kummeets ut anaquabit Jehovah kum-Manitt8m, ut ayeuonganit ne Jehovah pish pepenog na upponamunat 8wesuonk, piukque chippag k8weatchiminneash, k8wineum, kah kuppummeem, kah mohtomegitcheg ut kutherdumut, kah ut kufflocksumut, onk woh kenetuhtoh nagwutteae qushonat Jehovah kum-Manitt8mw8.
14.24 Kah wussaume nôohk, neit matta tapenum8an na kuppaudtauunat, kah ayeuonk wussaume na8sukoman, ne Jehovah kum-Manitt8m pepénog, na ponamunat 8wesuonk, Jehovah kum-Manitt8m wunnamukquean.
14.25 Neit pish kutteagóadtúhkóntean, kah weesquabunish teaguash ut kenutcheganit, kah pish kuttom en ayeuonganit noh Jehovah pepenog.
14.26 Neit ne teag pish kutompadtam uttoh an kukketeahogkou kodtantog, oxenog asuh shepsog, asuh wine, asuh mánuhkag wuttattamóonk, asuh uttoh an kukketeahogkou kodtantog, kah na kuttit pish meetsin ut anaquabit Jehovah kum-Manitt8m, kah ken pish k8wekontam, kah wame ne kekit.
14.27 Kah Levit noh apit kuttinnom squontamehtu, ohquánumuhkon; newutche matta wutchippiyeumeh, asuh matta k8weeche wutohtoonganeumuk8.
14.28 Adt mahtshunk nishwe kodtum8, pish kuppaudto wame kuppiukque chippiyeum, tahsheganit ne kodtumuk, kah ponsh kuttinnóme kuhheganit.
14.29 Kah Levite (newutche matta k8weeche wutchippiyeumuk8h, asuh matta ahtóonk) kah pen8wot, kah touwyés kah seko[u]sq, neg apitcheg kuttinnóme kuhheganit, onk woh Jehovah kum-Manitt8m k8nanumuk wame kenutchegane anakausuongash, uttoh aséanish.
15.1 NIsh$noh mahtsheau nesausuk tahshe kodtumm8, pish kutayim ahquontamóadtuonk.
15.2 Kah yeu unniyeue ahquontamóadtuonk, nish$noh howan wunnoguhkouheuh wetatteamunguh, pish kutahquontaúsim8, matta pish kutchekée neemunnumauóun weetatteamunguh asuh wematuh, newutche hettamun wutahquontúhsuonk Jehovah.
15.3 Wutch pen8wot woh chekée nemunum, qut ne w[a]d[t]iheé[a]n, ne kemat ahtunk, kenutcheg pish wutahqu[o]ntamun.
15.4 Onk woh mo matchéku k8wéamukshom8, newutche Jehovah pish kummishe wunnanumuk, ut ohkeit ne Jehovah kum-Manitt8mw8 ánumungquean wutch ahtóonk, ahtauunat.
15.5 Webe ahcháwussittaman 8wadtauatonkqussuonk Jehovah kum-Manitt8m, kuhkinneasinneat ussenat wame yeush wutann8team8ongash nish ann8nonish yeu kesukok.
15.6 Newutche Jehovah kum-Manitt8m k8nanumuk, neane quoshómukquéan, kah pish kenogohkouweh monaog wutohtimóneunk, qut matta pish kenogohkó8h, kah pish kenanawunnum monaash wutohtimóneash, qut nag matta pish kenanauunuk8og.
15.7 Na apit matcheku kenugke kematt8óut, woh toh ut kuttinnóme kuhheganehtu, ut ohkeit ne Jehovah kum-Manitt8m aninnumunkquean, ahque menehketeaush kuttah, asuh yáununush kenutcheg wutch kuttummunge kemat$ut:
15.8 Qut pish kummishe woshwunnumau kenutcheg, pish wunnamuhkut kutteape kenoggohkouhe uttoh an quenáhukquit.
15.9 Kukkineash matta ohtan8ut unnantam8onk ut matche kuttahut, n8waan, nesausuk tahshe kodtumm8, ahquontamóadtúe kodtumm8 paswohteau, kah ayeuuhkonittue machuk kuskesuk kuttummunge kemat, kah mo teag kittinnumáuóh, kah mauunnitteauau Jehovah ayeuuhkonittue ken, kah ne kummatcheseonk.
15.10 Pish wunnamuhkut kittinnumau, kah kuttah matta pish neuanatam8 aninnumauadt, newutche yeu$waj Jehovah kum$Manitt8m pish k8nanumuk ut wame kutanakausuonganit, & wame ne ponaman kenutcheg.
15.11 Newutche matta pish ahque matchekein ohkeit, newajeh ann8non, nussim, pish kummishe woshwunnum kenutcheg en kematut, en kummatchekeumut, kah kukquemauhik8éneum ut kutohkit.
15.12 Kemat Hebrue wosketomp asuh Hebrue mittamwossis kodtauwompamunumuk, mahche wuttinneumean nequtta tahshe kodtum8, neit nesausuk tahshe kodtum88k, pish nannouwe kutchippinninnuẃah.
15.13 Kah nannouwe moncheaheadt, méhcheu moncheáheuhkon.
15.14 Push kummishe tapauwámun wutch flockut, kah wutch ahhut ta[nn]uppoghamuk kah wutch wine-pressut, ne Jehovah kum-Manitt8m wanánumukquean, pish kittinnumauon.
15.15 Kah pish kummehquontam, ken kummissineauup ut ohkit Egypt, kah Jehovah kum-Manitt8m kuppohquohwhunuk, newajeh yeu ann8nun yeu kesukok.
15.16 Onk pish n$nih unnukquean, matta kenukonnunn8 (newutche k8womonuk, kah keek, newutche k8newetomuk)
15.17 Neit pish keneemunum mukqs, kah kuppannuppikquamun wuhtauog [ú]t kuppuhh8anit, kah noh pish micheme kittinneum, kah wonk kittinneum mittamwossis ne pish wonk kuttinheon.
15.18 Matta pish kutogquontamóuh saógok chippunnúe moncheáheadt, newutche noh neesit pishk[ô]adtu ann8náe wuttinneumuneuh, watinninneumean nequtta tahshe kodtumw[á]e; kah Jehovah kum-Manitt8m pish k8nanumuk wame ne aséan.
15.19 Wame nomposhimwe mohtommegitcheg ut kutherdumut kah ut kuffklocksumut, nag pish k8netupanatamwah[é]og en Jehova kum-Manitt8mut, matta pish kutanakaumeuh kukkowashinne mohtommegit, asuh m8swuhkon kus[-]sheepse mohtomegit.
15.20 Pish kumm8h ut anaquabit Jehovah nish$noh kodtumm8, ut ayeuonganit ne Jehovah pepenog, ken kah neg kekit.
15.21 Kah n8chumwesit, quinnukquésit asuh pogkenuk, asuh toh an matche n8chumwes[i]t, neh sephamm8úhkon Jehovah kum[-]Manitt8m.
15.22 Pish kumm8h ut kittinnome kuhheganit, nishkeneungqussit kah pahkesit ne pish wuttatuppe$mechineau, neane roe-buck kah hart.
15.23 Qut webe meechuhkon qusqueheonk, pish kussokanumun ut ohkekontu onatuh nippeut.
16.1 KUhkinneasish Abibe nepâuz, kah nanawéhteaush paumukôadtuonk en Jehovah kum-Manitt8mut, newutche ut Abibe nepauzsaut Jehovah kum-Manitt8m, kussohh8wunukup wutch Egypt, nukonáe.
16.2 Newajeh pish sephamauadt Jehovah kum-Manitt8mut paumukôadtuonk, wutch flockut kah herdut, ut ayeuonganit, ne Jehovah pepenog, na ponamunat 8wesuonk.
16.3 Matta pish kutahpattam8h seane petukqunneg: nesausuk tahshe$quinne pish kutahpattam mat seane petukqunneg, onkapunnáe petukqunneg (newutche kukkenuppe sohhamup wutch ohkeit Egypt) ne waj mehquontaman ne kesukok sohhaman wutch Egypt, nesohkuppomantaman.
16.4 Kah na matta pish seane petukqunneg kenaumonteoh, ut wame kutohtimóin, nesausuk tahshikquinne, asuh matta pish nesausuk tahshikquinne, asuh matta pish ne teague weyaus, ne sephausean negonne kesukok wunnonk88k, squehteam8un wompane nô pajeh mohtompanit.
16.5 Matta kenehtó8 paumukôadtuonk, woh toh ut kuttinnóme kuhheganit, ne Jehovah kum-Manitt8m anumungquean.
16.6 Qut ne ayeuonganit ne Jehovah kum-Manitt8m pepenog, ponamunat 8wesuonk, na pish kuttit sephausin paumukôadtuonk wanonk88k, wayont, ne sohhaman wutch Egypt.
16.7 Kah pish kutap8sin, kah kummeechin ut ayeuonganit ne Jehovah kum-Manitt8m pepenog, kah mohtompog pish kukqushkem, kah pish kuttom kekit.
16.8 Nequtta tahshe kesukquáe pish kummeetch mat sean8g petukqunneg, kah nesausuk tahshe quinogok, chippe miyáéonk en Jehovah kum-Manitt8mut toh ussekon.
16.9 Pish kutogketam nesausuk tahshinash weeksash, wutch negonne kesukok ne ádt kepenuman. 
16.10 Kah pish kenanawehteôh weekse mishadtup8onk en Jehovah kum-Manitt8mut nashpe na[nn]owe ompeteáe sephausuonk ut kenutcheganit, ne woh mag8an neane Jehovah kum-Manitt8m wunnanumukquean.
16.11 Kah pish kummiskouantam ut anaquabit Jehovah kum[-]Manitt8m, ken, kah kenaumon kah kuttaunes, kah wosketompae kittinneum, kah mittamwussisse kittinneum, kah Levits noh apit kittinnome squontamut, kah penuwot kah touwyes kah sekousq, ut kenugke kenaau, ut ayeuonganit ne Jehovah kum-Manitt8m pepenog, na ponamunat 8wesuonk.
16.12 Kah push kummehquontam kummissinn[ó]op ut Egypt kah pish kukkehkeneas kah ussen yeush kuhk8waongash.
16.13 Pish kukkehkeneas Tabernakle mishadtupp8onk nesausuk tahshe$quinne, mahche mohmounuman k8weatchiminneash kah k8wineum.
16.14 Kah pish kummuskouantam ut kummishadtupp8onganit, ken, kah kenaumon kah kuttaunes, kah wosketompae kittinneum kah mitumwossisse kittinneum, kah Levit, kah pen8wot kah touwyes kah sekousq neg kittinnome squoantamut
16.15 Nesausuk tahshe quinogok pish nanawehteau wunnetupanatamwe mishadtupp8onk en Jehovah kum-Manitt8m$ut, ut ayeuonganit ne Jehovah pepenog, newutche Jehovah kum-Manitt8m pish k8nanumuk ut wame kenekitteaonganit, kah ut wame kenutchegane anakausuwongash, newajeh pish muskauantamwe muskouantaman.
16.16 Nishwidt, nequt kodtumwae, wame kenompaussumog pish nogqussuog ut anaquabit Jehovah kum-Manitt8m, utayeuonganit ne pepenog ut mat seanin8g petukqunnegane mishadtupp8onganit, kah ut weekse mishadtupp8onganit, kah ut Tabernaklse mishadtupp8onganit: kah matta nag pish nogqusseog ut anaquabit Jehovah mehtompwe.
16.17 Nish$noh wosketomp nean tapenuk, neaunak 8naneteaonk Jehovah kum-Maanitt8m ne anumungquean.
16.18 Wussittumwaenuog kah aninnohsuenuog, pish kutayimom ut wame kuttinnome kuhheganehtu, nish Jehovah kummanitt8m anumungqueanish pannuppe kutchipan8wonganehtu, kah nag pish wussumaog missinninnuh, nashpe sampe wussittum8onk.
16.19 Wounketeauuhkon wussittumóonk, papen8en[e]heuhkon missinninnuog, asuh onkquatô[n]tteohkon, newutche mag8onk uppogkenumwahukqun waantam, kah woonkqutteau wuttinn8waongash sampweussech[e]g.
16.20 Sampweusseonk sampweusseonk ne pish kutasukkomun, onk woh kuppomantam, kah kutohtoh ohke, ne Jehovah kum-Manitt8m anumunkquean.
16.21 Ohkehteuhkon ne teague, mehtugque kuppohkomuk, kushke wut-Altarumoh Jehovah kum-Manitt8m, ne pish ayiman.
16.22 Asuh ayeuuhkon howae nunneukontunk, ne Jehovah kummanitt8m sekeneauoncheh.
17.1 SEphausúhkon en Jehovah kum-Manitt8mut howae oxen, asuh sheep, n8chumwe[si]t, asuh machesit, newutche ne wutuhquontam8onk Jehovah kum-Manitt8m. 
17.2 Namehit ut kenugke kenaau anóme uttoh ut k8squontamut wosketomp asuh mittamwossis, noh asit matcheseonk ut anaquabit Jehovah kum-Manitt8m, pannesehtog 8n8waonk.
17.3 Kah monchit kah wadtinneumohkauont onkatogeh manitt8h, kah nah waussumont, asuh nepauz, asuh nenepauhshadt, asuh ne teag ut kesukque kenauwameonganit, ne matta anann8hteam8,
17.4 Kah enninnumuk, kah n8tamas, kah menuhke nat8tomwehteaas, kah kusseh, wunnamuhkuteyeu8uk, kah ne wunnamuhkut nnag, ne úhqueneunkquok usseu ut Jehovahut.
17.5 Neit pish kussohh8wun noh wosketomp asuh noh mittamwossis, (neg asecheg yeu machuk) en k8squontamut, noh wosketomp asuh noh mittamwossis, kah pish nag kukqussukquonehtahwhôog nashpe qussukquanash, nô pajeh wunnuppunnaóut.
17.6 Ut wutt8n8wout nesuog wauwacheg, asuh nishuog wauwacheg, noh woh náshit, pish nushau, ut wutt8nut pasuk wauwaen matta pish nushau.
17.7 Wunnutcheganóash wauwacheg pish negonne ponamauónash nushonat, kah ôompetak wunnutchegan88ash wame missinninnuog, nemehkuh pish kutamaunum machuk wutch kenugke kenaau.
17.8 Naut waapém[o]uk unniyeuonk wussaume sioghik8an ut wussittumunat, nashaue wusqueheonganit kah wusqueheonk, nashaue ch[a]dchabewonat, nashauwe t[á]togkodtuonga[n]ehtu, penuanittue n$niyeuongash ut k8squontamut, neit keneepau, kah kuhkuhquish en ayeuonganit ne Jehovah kum-Manitt8m pepenog.
17.9 Kah pish kuppeyaon Levitse sephausuenuog , kah en wussittumwaenuut n[e]g apitcheg yeush kesukodtash, kah nat8tumwehteash, kah nag pish kukkuhk8tomungquog pakodtumwu wussittumoonk.
17.10 Kah pish kutussem papaume wussittumóonk, ne, nag na ayeuonganit (ne Jehovah pepenog) pish nahtinugquean, kah kukkeihkinneas ussenat, nean ukkuhk8tomunkquean.
17.11 Neaunag wunnaumatue wussittumóonk nag pish kohk8tomungquean, kah neaunag wussittumoonk, ne pish anukquean pish kutussen, matta pish kuppanneoh wutch wussittumoonk ne pish nahtinukquean, en enninnuhkouneiyeu, asuh menadcheaneiyeu.
17.12 Kah wosketomp noh pitchuanumwe panneasit, kah mata kukkeihtauunk sephausuenuh (noh nepauit, na 8tinninneumuhkauonat Jehovah kum-Manitt8m) asuh wussittumwaenuh, noh wosketomp pish nushau, kah pish kutamaunum machuk wutch Israelut.
17.13 Kah wame missinninnuog pish wunn8tamunau, kah pish wabesuog, kah matta pish wonk pittuanumwe panneussu.
17.14 Peyaan ohkeit ne Jehovah anumungquean, kah ohtauan, kah na wutohkean, kah n8waan, nutagwapehtau ketass8t, onatuh wame wutahtimoneash weenuhkiitchish.
17.15 Neit pish ahchuwonche kuppon ketass8t kutagwappehtauonat uttiyeu Jehovah kum-Manitt8m pepenauwoncheh, pasuk wutch kenugke kematut pish kuppon kenanauunukqunat, matta woh kupponum pén8wot kenanauunukqunat, noh matta waemattea[n].
17.16 Qut noh noh matta pish m8chekehteauóou horsesoh wuhhogkuh, asuh matta ukqushkeaheonat missinninnuh en Egypt, onk woh muttaanheau horsesoh, newutche Jehovah kuttugkumwop, matta pish wonk na nogque kuttin qushkeineau.
17.17 Asuh muttaanheunkutch mittamwussinneuh, ishkont wuttah qushkem8, asuh matta pish m8chekehtea8 silver kah gold.
17.18 Kah pish n$nih, appit ut ukketass8timóe appuonganit, pish 8sukuhhumauoh yeu naumatuongane b8k, wutch na anaquabhettit sephausuenuog kah Levitsog.
17.19 Kah pish wutahtauun, kah ne pish wuttit ogketamun tohsa[h]kepomantog, onk woh netuhtau qushonat Jehovah, um-Manitt8moh, wunnanawehteauunat wame kutt8wongash yeu ut naumatuonganit, kah yeush kuhk8waongash nish ussenat.
17.20 Onk wuttah matta woh anue tahshemun8h wematut, onk woh mat qushkeu wutch añ8team8onganit en nogque muttinuhkounitasuh menadcheanit, onk woh sepe pomantam ut wuttass8tam8onganit, nagum kah wunnechanoh ut nashaue Israelut.
18.1 SEphausuenuog Levitsog, kah wame wutchippan8onk Levi matta pish chippiyeumeu, asuh wutohtaonganu kenugke Israelut, nag pish wuttit mechineau sephammaongash Jehovah, ayimugish nashpe n8tau kah wutahtóonk.
18.2 Ne$wáj matta pish wutohtóonganeg ut kenugke wematut, Jehovah noh wutohtaonganu, ne ânont.
18.3 Kah yeu pish wutchayeum8 sephausuenutu wutch missinninnuut, wutch nag magukeg sephausuonk, oxen asuh sheep, kah nag pish aninnumauaog sephausuenuh uhpequanuh, kah wutompekonash, kah weenohshog.
18.4 K[a]keneumuneash wutch weatchiminut wutch k8wineumut wutch kuppummeeumut kah negonne kusshepsume fleece pish kittinnumauonuh.
18.5 Newutche Jehovah kum[-]Manitt8m uppepenauuh wutch wame kutchippan8onganit, wunnepauwunat 8tiñinneumuhkauunnat ut 8wesuonganit Jehovah, nagum kah wunnaumonuh micheme.
18.6 Kah Levit 8k wohtohut k8squontamehtu ut wame Israel, ut toh a[n]eapeyont, kah peyont nashpe mamusse ukkesantamóonk en ayeuonganit ne Jehovah pepenog.
18.7 Neit pish wuttinneumuhkausu ut 8wesuongánit Jehovahoh um-Manitt8moh, neane wame wematoh Levitsoh, nag na neepauutcheg ut anaquabit Jehovah.
18.8 Nag pish ahtoog tatuppinneunkquokish chachaubokish meechinat, chaubok ne w[a]m8uk magunat ne 8shoh anumunkup.
18.9 Peyóan ohkeit uttiyeu Jehovah kum-Manitt8m anumunkquean, matta pish kukkodnetuhtauoh ussenat neaunag wutuhquanumukqutt8mash yeush wutohtimoneash.
18.10 Na matta pish nameheon pasuk kenugke kenaau noh pannupwushuhheont wunnaumonuh asuh wuttaunoh n8taut, asuh noh auwohteadt monetuonk, asuh kahkeneasit ahquompiyeuash, asuh pauw[ô]nogteaenin, asuh kôsukquom.
18.11 Asuh charmer, asuh weet8omo[nt] matche nashauanitt8h, asuh Wizard, asuh Necromancer.
18.12 Newutche wame yeu asecheg wutuhquanumuh Jehovah kah wutche yeush uhquanumukquokis Jeh[a]vah kum-Manitt8m nah wussohh8kauoh wutch anaquabean.
18.13 Pannuppeyeuush anaquabit Jehovah kum-Manitt8m.
18.14 Newutche yeush wutohtimoneash nish pish ohtauanish, ahchuwussittauwaog kakinneasitcheg ahquompiyeuash, kah pauwaog, qut papaume ken Jehovah kum-Manitt8m matta kuttinanumukqun ne ussenat.
18.15 Jehovah kum-Manitt8m, keneepauunumunk Manittowomp wutch nashaue kuhhogkat, wutch kematog anunkqueaneh, noh kukkeitok.
18.16 Neaunag wame ne wehquetumauadt Jehovah kum-Manitt8m ut Horeb, ut moeongane kesukodtut, kussip, ahque wonk n8tamutti 8wadtauatonkqussuonk Jehovah num-Manitt8m, asuh ahque wonk naumutti yeu mishe n8tau, ishkont woh nunnup.
18.17 Kah Jehovah nuttugkup, nag wunne kutt8og, kodt8koncheg.
18.18 N8waapin manittowomp wutch kenugke wematt8out, en kuhhogkaiyeu, kah nupponam nukkutt8ongash wutt8nut, kah noh pish nish wussinneash wame nean ann8nog.
18.19 Kah pish n$nih, howan matta kohkuttam8g nukkutt8wongash, nish pish án8w[a]che ut n8wesuonganit, n8nompag[un]úmauon.
18.20 Qut quoshodtumwaen noh pittuánumwe n8wadt ut n8wesuonganit, ne matta ánunn8náog wussinneat, asuh n8wadt 8wesuongane[h]tu onkatogig manitt8og, noh quoshodtamwaen pish nupp8.
18.21 Kah n8waan ut kuttahhut, uttoh woh nuttin wahteauunan kutt8wonk ne Jehovah matta an8wog?
18.22 Qushodtumwaen ket8hkont ut 8wesuonganit Jehovah, ne teag matta asuhkomómuk asuh n[a]n8g, yeú teag, ne matta Jehovah an8wog[.] qut quoshotamwaen uppehtu[á]numwe in, noh wabesuonuhkon.
19.1 JEhovah kum-Manitt8m tâmetahhóg wutohtimôneash, neg wutohke8 Jéhovah kum-Manitt8m ánumunkquean, kah nompohteômadt, kah k8t[á]ht wut8t[a]natu, kah wekuóónt.
19.2 Pish kutchippenumam shwinash otanash, ut nashaue kutohkit, ne Jehovah kum-Manitt8m anumungquean kuttahtauunat.
19.3 Pish kenanashwunum may, kah pish kutchippunnum kutohke (ne Jehovah kum-Manitt8m ánumungquean ahtauunat) nishwe chippe, onk woh nish$noh nushehteaen na wóh wutussishun.
19.4 Kah yeu wuttinniyeuonk nusheteaen, na pish ashph8adt, onk woh pomantam, noh matwahteaue nashont weetatteamunguh, neh matta sekeneauunkeh negonáe.
19.5 Neane wetatteamunguh weechauont en touohkomuk, tummehthamunat wuttuhqunash; kah wáanuhteadt wu[ñ]utcheg nashpe wuttogkunk tummehthamunat mehtug[k], & kodtanishik wuttogkunk, [& pogkús]hik wetatteamunganit, & nuppuk, pish wu[t]usphoon pasuk yeush otanash, & pish pomantam.
19.6 Ishkont noh ann8tontog wusqueheonk wunn8sukauoh nushehteaenuh, wuttah [á]sh kussopitag, kah ummatanuh, newutche may nôohteau, kah wunnushuh, noh matta woh ne waj nushomuk, newutche matta mahche wussekeneauoh.
19.7 Newajeh ann8nun, nussim, pish kutchippenumom shwinash otanash.
19.8 Kah Jehovah kum-Manitt8m, mishitteunk kussissepoiyeumash, (neane chadchekeimop k8sh8oh) kah aninnumunkquean wame ohke, ne anomp wuttinnumauónat k8sh8oh.
19.9 (Nanauwehteauan wame yeu naumatuonk, ussenat, nean ann8nun yeu kesukok, womononat Jehovah kum-Manitt8m, kah pomushonat ummayut, ut wame kukkesukkodtumit) neit pish kukk8chteoh shwinash otanash wonk, chaubohkish shwinash yeush.
19.10 Onk woh matta woskehuwae musqueheonk s8ksquohthamm8un ut kutohkit, ne Jehovah kum-Manitt8m ánumungquean, wutch ahtóonk, kah musqueheonkash kenuhkukonk.
19.11 Qut wosketomp sekeneauont wetatteamungoh, askuhwhonont, kah waabehtauont, togkodtamauont ukketeahogkounoh, kah nuppuk, kah ussishont pasuk yeush otanash.
19.12 Neit wutotanae eldersoh, pish an8team8oh, kah na pish wuttinnon, kah pish upponóuh ut wunnutcheganit an8tóáenúe wusqueheonk, kah pish nupp8.
19.13 Kuskesuk matta pish wutaúwónánumoh, neit pish kutamaunum matta woskehuwae musqueheonk wutch Israel, kah pish k8niyeuhhikqun.
19.14 Matta pish kutontattó8h ketatteamung ukkehkheg, nag negonneyeuwutcheg ponamewehetteup, ut kutohtoonganit, ne pish ahtauan, ut ohkeit, ne Jehovah kum-Manitt8m ánumungquean kutohtauunat.
19.15 Pasuk wauwaen matta pish ayeuuhkonittue waabehtam8 wosketompoh, wutche teague matcheseonk, asuh wutche teagee panneusseonk, ut teague matcheseonganit ne matchesit, ut wutt8n8wout nesuog wauwaenuog, asuh wutt8n8wout nishuog wauwaenuog kutt8onk pish menehketeau.
19.16 Panneseae wauwaen ayeuuhkonittue waabehtauont wosketompuh, wutch ayeuuhkone wauwaonat ne matta sampwan8g.
19.17 Neit naneeswe wosketompaog chan8wacheg, nag pish neepoog anaquabit Jehovah, anaquabhettit sephausuenuog kah wussittumwaenuog, neg apitcheg yeush kesukodtash.
19.18 Kah wussittumwaenuog pish menuhkodt8tomwehteaog, kah kusseh, wauwaen pann8wae wauwaenuit, kah pann8wae wauwaonont wematoh.
19.19 Neit pish kittinheau, ne kodneheont wematoh, kah pish kutamaunum machuk wutch nashaue kenaau.
19.20 Kah onkatogig pish n8tamwog, káh wab[é]suog, kah matta pish wonk k8chteau8og machuk, neane yeu, kenugke kenaau.
19.21 Kah kuskesuk matta pish ukkishpauh, keteahogkou wutch keteahogkou, muskesuk wutch muskesuk, meepit wutch meepit, menutche wutch menutch, musseet wutch musseet.
20.1 SOhhaman ayeuuhkonat kummatwomog kah nauadt horsesog & chariotsash, missinninnuog kutanuann8mukquog, ahque wabesuós, newutche Jehovah kum-Manitt8m k8wetomuk noh kohkohk8unukqueh sohh8wunukquean wutch Egypt.
20.2 Onk pish n$nih, pas8sukkomog ayeuuhkon, neit pish sephausuen pas8sukauoh, kah pish ken8nau missinninnuh.
20.3 Kah pish wuttinuh, n8tam8k woi Israel, kupas8tshaumw8 ayeuhkononat kummatwom8oog: kuttahh8 ahque n8káj, ahque wabesek, kah ahque kenupshunk, asuh ahque chepshunk newutché nag.
20.4 Newutche Jehovah kum-Manitt8mw8 noh k8weechogk8, kutayeuwehteanshikqunnaout en kummatwom8out, k8wadchanukqunnaout.
20.5 Kah annohsuénuog pish ken8naog missinninnuh, n8waog, howan ayig wehchikkomuk kah asq ummag8un Gódut, monchitch, kah qushkitch wekit, ishkont nupp8 ut ayeuwuttinneat, kah onkatuk ummagun Godut.
20.6 Asuh howan ahkéteadt wenominneohtekontu, asquam wadchipp8g? monchitch kah qushkeitch en wekit, ishkont nupp8 ut ayeuwuttinneat, kah onkatuk 8chippun.
20.7 Kah howan quoshomont ummittamwussoh, kah asq nemununk? monchitch kah qushkitch en weekit, ishkont nupp8 ut ayeuwuttinneat, kah onkatuk wunnemunuh.
20.8 Kah annohsuénuog pish nano, ken8naog missinninnuh, kah n8waog, howan wabesit kah sohquteahont, monchitch káh qushkeitch en wekit, ishkont wematoh sohkqutteaoh, neane wuttah.
20.9 Onk pish n$nih, annohsuenuog mahche ken8nahettit missinninnûh, pish ayeuaog ayeuteáe mugquompoh, 8puhkuhk8winneat missinninnúh.
20.10 Pas8sukoman otan kutayeuuhkontamunat, neit pish ken8tamwáhteauun wunohteaonk.
20.11 Kah pish n$nih, w[u]nnohteáe namp8hamungquean, kah wôshittanumungquean, neit pish n$nih, wame missinninnuog neg noh adt nam[e]hetcheg, pish kutómpwunnukquog kah pish k8tinninne[û]munneunk.
20.12 Kah matt[a] wunohkonukk8an, qut ayeuuhkonukquean, neit pish kukquinupuhkauóog.
20.13 Kah Jehovah kum-Manitt8m pish kittinnumunkqun ut kenutcheganit, & pish kuttogkom nishnoh nompaes naut, en kenag togkodteg.
20.14 Qut mittamwussissog kah mukkiog, kah netasuog, kah wame ne ohtag otanat, wame sequttahham8ongash naut, pish k8taihein, kah pish kummeech sequttaham8ongash wutch kummatwomog, neh Jehovah kum-Manitt8m ánumunkqueaneh.
20.15 Yeu pish kuttinteauun wame otanash, nishnoh 8sukongqueanish, nish otanash matta wadchiin8gish yeush wutohtimonash
20.16 Qut otanahtu yeug missinninnuog, neh Jehovah kum-Manitt8m ánumunkqueaneh wutch ohtóonk, matta pish k8wadchanoh howan nahnashont.
20.17 Qut papakquane paguanadt pish nag kuppaguanoog. Hittitog, kah Amoritog, kah Hivitog, kah Jebusitog, Jehovah nean an8nukquean.
20.18 Onk woh mo kukkuhk8tomunk88og, neaunag wame wutuhquanittam8e usseongan88ash, ne anheáhettit um-Manitt8oh, kah kummatcheneheomw8, Jehovah kum-Mitt8mw8.
20.19 Quinnuppekomog otan m8chetikquinne, ayeuuhkontamunat, neemunnumunat, matta pish kummatchteáoh mehtukquash naut, togkodtamunat togkunk, newutche woh nash kummeechinash, kah matta pish kuttummetahham8unash, (newutche ohteuhkone mehtug, sun ne wosketomp uppomantam8wontamun) petutteom8ut wonkon8sinit wutch anaquabean.
20.20 Qut webe mehtug, ne wahteauan matta meetsue mehtug, ne woh kummatchteauun, kah kuttummetahhamun, kah woh kutayim wonkonous ayeuuhkontamunat ne otan ne ayeuuhkonukquean, no pajeh sohkomunat.
21.1 HOwan namehit nushau ut ohkit ne Jehovah kum-Manitt8m ánumunkquean a[h]tau[u]nat, seepsuk ohteakonit, kah matta wahteomuk howan nashont.
21.2 Neit kut-eldersumog kah k8sittumwaenúmog pish sohhamwog, kah pish quaquadhumwog en otanahtu nish quanupuhkonkqutcheh noh noshit.
21.3 Onk pish nnih, otan ne paswohtag noh noshit, ne otanáe eldersog pish nemunaog cowashinnemesoh wutch herdut, noh [á]squam anakauseg, asquam wadtonchimunk yoakoh.
21.4 Kah ne otanae eldersog, pish w8msuunaog cowashinemesoh, en matohteáeyeue 8nauhkoiyeuut, mata anaskuhhôsin8g, asuh ahtekôsin8g, kah nag pish na tummukquohwhoog cowashinemesoh ut 8nauhkôiyeuut.
21.5 Kah séphausuenuog wunnaumonuh Levi pish pas8tshaog, newutche Jehovah kum-Manitt8m uppepenauóh 8tinneumuhkauonaóont, kah 8nanikonáoont ut 8wesuonganit Jéhovah, kah nashpe nag wutt8n8ash nish$nóh chann8waonk, kah nish$noh togkódtuonk pish qutchehteauun.
21.6 Kah wame ne otanáe Eldersog, paswopitcheg noh noshit, pish kussenitchaog piuhsukeh cowashinnemesut ne adt tumikquohwhut ut 8nohkoiyeuut.
21.7 Kah nag pish namp8hamwog, kah pish n8waog, nunnutchegannunnónash matta wuss8ksquotham8unneau yeu squeheonk, kah nuskesukqunnonash matta wunnauuh.
21.8 Wussikkitteah kummissinninnumog Israel nég pohquohwhunacheg, woi Jehovah, kah ahque ponsh mattá woskehuwae musqueheonk ut nashaue kummissinninneumut Israel, kah yeu wusqueheonk pish ahquontamauoneau.
21.9 Kah pish kutamaunum matta woskehuwae wusqueheonk wutch nashaue kenaau, ussean ne sampoi ut anaquabit Jehovah.
21.10 Sohhaman ayeuuhkonat kummatwomog, kah Jehovah kum-Manitt8m upponuh kenutcheganit, kah nag kummissinohkonunk.
21.11 Kah nauadt kenugke missinnout wunnetue mittamwossis, kah kodtânumadt, kah kodummittamwussean.
21.12 Neit pish kuppás8 kekit, kah pish chequodweham uppuhkuk, kah tadtamswa[u] wuhkasoh.
21.13 Kah pish amaunum ummissinnae hogk8unash, kah pish appu kekit, kah pish mauweman 8shkoh kah okasoh, pasuk8 kes8shoh kah mahche ne nag, pish kuppetukau, kah pish ken wessuke, kah nagum pish kummittamwus.
21.14 Kah pish n$nih, matta womonoadt, neit pish kummóncheah uttoh kodtantog, qut matta pish kummag8un wutche teaguásh, matta pish kukkódwutchai[e]n, newutche k8wéhpam.
21.15 Howán nees8hkauont, pasuk womonau, onkatuk sekeneauau, kah nekitteunkquit wunnaumonuh, noh womonit kah noh sekeneauit, kah mohtommegit wunnaumoniit noh sekeneauit.
21.16 Neit pish n$nih, ayeuont wunnaumonuh wutahtauinneat ne ahtunk; matta woh ay[eu]au wunnaumonuh noh womonit ummohtommeginneat, negonne wunnaumonat noh seke[e]nauit, noh móhtammegit.
21.17 Qut mohtom[m]égit, wunnaumonuh noh sekeneauit, pish 8waheuh, wuttinnumau[ó]nat, p[a]p[s]ke ahtóonk wutch wame ne ohtunk, newutche noh waj kutchissik ummenuhkesuonk, uppiúhsuke mohtommegittuonk wuttaihe.
21.18 Howan wunnaumonuh mamuttánissinit kah cheketauont 8shoh, matta n8swetam8g 8wadtauatonkqussuonk 8shoh, kah 8wadtauatonkqussuonk okasóh, & mahche sasamatauwáhettit, qut matta n8tauunk.
21.19 Neit pish 8shoh kah ok[á]soh wuttohqunukquoh, kah pish wussohh8wunuh, en otanáe Eldersut, káh en squóntamut wutyeuongánit.
21.20 Kah pish nag unnâog otanáe Eldersoh, yeuoh nunnaumonau mamuttanussu, kah cheketam, matta n8swehtam8 n8wadtauatonkqussuonganun, noh wussaumep8waénin kah kogkeussippamuwaenin.
21.21 Kah wame wosketompaog ne otanat, pish ukqussukquantahwhôuh qussukquánash, kah pish nupp8, kah pish kutamaunum machuk wutch nashauwe ken, kah wame Israel pish n8tamwog káh pish wabesuog.
21.22 Kah tohneit wosketomp matcheseit tamh8adt nupp8onk, kah nushit, kah waáhshanadt metugqut.
21.23 Wuhhog matta pish wompanohtano mehtugqut, qut posekinadt pish kupposakin ne kesukok, newutche noh kechequabinit, ummattanumoh God, kah matta pish kenishketeau kutohke ne Jehovah kum-Manitt8m anumunkqueán wutch ahtoonk.
22.1 NAuadt kemat wutoxinumoh asuh wutshepsumoh, wauônit, puttogque[h]tauwûhkon, wunamuhkut pish kuppadtáuonuh kemat.
22.2 Kah kemat matta pas8sukonk8an, asuh matta wahheauadt, neit pish kuppas8 kekit, kah pish k8wetom, nô pajeh kemat natinnewhont, kah pish nompe kittinnumauóneau.
22.3 Kah ne pish keáne neheun wutassumoh, kah ne pish keáne unnehteauun wuthogk8, kah ne pish kittinteauun nish$noh teag kemat wa[n]teunk, ne woh wanteunk, kah namehteauan, matta pish kupputhogk8.
22.4 Nauadt kemat wutassumoh asuh wutoxumoh kepshont ut mayut, puttogquetauwuhkon, wunnamuhkut pish k8weeche tahshin.
22.5 Wosketomp wuthogk8  matta pish wuthogk8un mittamwossis, asuh matta pish woskeetomp hógk8 mittamwossis wuthogk8onk, newutche nish$noh pasuk yeush asechish nóh uhquontam8onk ut Jehovah kum-Manitt8mut.
22.6 Psuksese wadj nauman ut mayut anaquabean, ut ne teague mehtugqut, asuh ut ohkeit, wuskisheasuhettit, asuh woanu8k kah keichish quenapit wuskisheásoh, asuh wóanehtu, nemunuhkon kehchish weeche wuskisheasoh.
22.7 Moncheaheae moncheah keichish, kah wuskisheasog pish kenemunumonunk, onk woh k8niyeuhikqun, onk woh kussepe pomantam.
22.8 Ayiman wehchikkommuk, neit pish kutayim aninnuhk8unash woskeche kommuk ishkont noh kuppondam musqueheongash kekit, penushae penushont howan.
22.9 Ohkehteuhkon k8weenominneohtéuk m8chike chippe, ishkont késann8htae meechum, wuskannemunneash nish ahketeanish, kah ne wadchegik k8wenominneohteakonit, nishketeauunash[,]
22.10 Anaskhamwaheuhkon na neeswe ox kah asse moeu.
22.11 Hogk8hkon hashabponagane shipwushéshag, shipwushéshag, kah hashabpog moeu.
22.12 Pish kutáyim tupposahongash ut yaue uhquaéyeuuk kumm8nak ne agquean.
22.13 Wosketomp ummittamwussit, kah petukauont, kah sekeneauont.
22.14 Kah matcheneaheont paudtauont matche 8weesuonk, n8adt nemunop yeuoh mittamwussis, kah nuppas8sukauop, kah nummahtahsh8kau.
22.15 Neit pish wut8shimau noh nunksq, kah wutohkasin nemunnumwog kah paudtauog uppenompauonk noh nunksq, en otanáe eldersut ut squontamut.
22.16 Kah wut8shin wutch nunksq pish unnau eldersoh, nummagup nuttaunes yeu en wosketompaut 8mittamwussissinneat, kah wussekeneauoh.
22.17 Kah kusseh, ummatchenaheuh, n8wau, nummahtahsheuhkau kuttaunes, kah yeu uppeenompauonk nuttaunes, kah pish sepakenumwog womponak anaquabhettit otanáe eldersog.
22.18 Kah otanae eldersog pish nemunáog wosketompuh, kah pish wu[s]sasamatahwhôuh
22.19 Kah pish wutóadtehteáhe[ó]uh nequt pasuk8unneái silver, kah pish wuttinnumauóneau 8shoh nunksq, newutche paudto ummatche wesuonk ut Israelle peenompaut, kah noh pish 8mittamwussissinneuh, matta woh moncheáheuh nesohkuppomantog.
22.20 Qut yeu kutt8onk wunnamuhkuteyeu8uk, kah matta namehteau8muk nunksq uppeenompauonk.
22.21 Neit pish pas8áog nunksquoh 8squontamut 8shoh wekit, kah 8tanae wosketompaog pish ukqussukquantahwhôuh qussukquanash, kah pish nupp8, newutche as8keusse[u] ut Israelut, nanwun[8]dsquauósit ut 8shoh wekit, kah pish kutamaunum machuk wutch noeu kuhhogkat.
22.22 Wosketomp wachenit wéhpamont mittamwussissoh waussukiinitcheh, neit pish nag neeswe nupwog, wosketomp noh wehpamont mittamwussissoh, kah noh mittamwossis: kah pish kutamaunum machuk wutch Israelut.
22.23 Penompae nunksq quoshomont wosketompuh, kah wosketomp nameheont ut otanat, kah wehpamont.
22.24 Neit pish nag naneeswe kuppas8óog otanae squoantamut, kah pish kukqussukquantahwoog qussukquanash, kah nag pish nupp8og, nunksq, newutche matta mishont8wóou en otanat, kah wosketomp newutche nishkheau wetatteamunguh ummittamwussoh, & pish kutamaunum machuk wutch noeu kuhhogkat.
22.25 Kah wosketomp namehit quoshomont penompoh, & wosketomp menuhkenont, kah wehpamont, neit noh wosketomp wehpamont pish nupp8 nagum webe.
22.26 Qut nunksq matta pish toh kuttinheoh penomp matta nupp8e matchesu: newutche neane wosketomp neepauit, kah nushont wetatteamungoh, neane yeuoh.
22.27 Newutche wunnamheuh ut ohteakonit quoshomit nunksq mishont8wop, kah na matta howan uppohquohwhunonat.
22.28 Wosketomp nameheont penompae nunksquoh, neh matta quoshaumómukeh, tohqunont, kah wehpamont, kah namehit.
22.29 Neit wosketomp noh wehpamont pish aninnumauau 8shoh nunksq, napanna tahshinchagenneai silver kah neh pish 8mittamwossissinneuh, néwutche wunnishkheuh, matta woh ummoncheaheuh nissohkepomontog.
22.30 Wosketomp matta pish nemunauou 8shoh ummittamwussoh, asuh matta poskinnum8unneat 8shoh wuttadtuh.
23.1 NOh woskesit ut wunnuss8ut, asuh ukkosue pompuhchaeiyeum tummehthamuk, matta pish petutteoou ummoeuwehkomonganit Jehovah.
23.2 Nanwetu mata pish petutteau8 ut ummoeuwehkomonganit Jehovah, n[ó] pajeh uppiukque pometuonganit, matta pish petutteau ummoeuwehkomonganit Jehovah.
23.3 Wut-Amonit asuh wum-Moabit matta pish petutteau ummoeuwehkomonganit Jehovah, no pajeh uppiukque pometuonganit matta pish petutteau ummoeuwehkomonganit Jehováh micheme.
23.4 Newutche matta kenogskunk8óog, nashpe petukqunneg kah nippe, ut mayut wutch sohhamog Egypt, kah newtuceh ann8nau B[a]lam wunnaumonuh Beor, ayeuuhkonittue ken, wutch Mesopotamie Pethor, kummatannumukqunat.
23.5 Qut Jehovah kummanitt8m matta n8tauoou Balaam, kah Jehovah kummanitt8m kukquinnuppinnumwanshhuk mata[n]ittuonk en wunanittuonk, newutche Jehovah kum-Manitt8m k8womonuk.
23.6 Matta pish kenatinneáham8 8nohteaongan8, asuh 8niyeuongan8, wame kukkesukkodtumut micheme.
23.7 Sekeneauuhkon wut-Edomit, newutche noh kemat, sekeneauuhkon wut-Egyptian, newutche kuppen8wohteaop ut wutohkit.
23.8 Wunnaumóniinneunk nag nekhéahetticheh ut nishwudt pometuonganit, howae pish petutteaog ummoeuwehkomonganit Jehovah.
23.9 Tuppuksinn8wonk ayeuuhkonittue sohwehtauot, kummatwomoh, neit ahqueteaush nish$noh matchit.
23.10 Howan kenugke matta pahkeseg, nashpe nukkonae unnukquonk, neit pish sohham wutch tuppuksinn8wonganit.
23.11 Qut pish n$nih wunnonk8uk, pish kutchissum8 ut nippekontu: kah wayont, pish petutteau tuppuksinn8onganit.
23.12 kah pish k8wadchanum ayeuonk poquadche tuppuksinn8onganit, kah na pish kuttin sohham.
23.13 Kah pish k8wadchan wuttuhhunk ut kutauwohteaonganit, kah pish n$nih, appean poquadchit, neit pish na kuttit wo[o]nuhkon kah pish kukquinnuppem, kah pish kenuhkinum ne nogunukquean.
23.14 Newutche Jehovah kummanitt8m pomushau nashaue kuttuppuksinn8wonganit, kuppohquohwhunukqunat, kah kittinnumunkqunat kummatwomoh ut anaquabean, ne waje pish kuttuppukkissin8onk wunnetupanatamweyeu8, matta kenaumunk8unat ne teagwe nishkeneunkquok, kah qushkenat wutche ken.
23.15 Matta pish kummag8 wuttinneumin wussontimomut, pad[c]hippuhh8wonukquean wutch wussontimomut.
23.16 Noh pish k8wetomuk, ut noeu kenaau en ayeuonganit ne pish pepenog, ut pasuk k8squontamehtu, ne adt t[á]peneog, m[a]tta pish kumm8m8sqhe[ó]h.
23.17 Na matta pish nanwun8dsquauwaénin kenugke wuttauninneunk wutch Israel.
23.18 Matta pish kuppaudtó8h nukodtumauwank nanwun8dsq[ua]usuénin, asuh wuttinnoadtuonk anum wekit Jehovah kum-Manitt8m, wutch ne teague quoshauwaonk, newutch nish naneeswe wutuhquontam8ongash Jehovah kum-Manitt8m.
23.19 Matta pish kutauwohteauwe namakouheoh kemat, teague auwohteaonk, meetsue auwohteao[n]k, ne teague auwohteaonk, auwohtea[e] namakouhitti[m]uk.
23.20 En pe[n]8wohteaut woh kutauwohte[a]e namako[u]huwam qut en kematut, matta pish kutauwoht[e]ae namakouhuau, onk woh Jehovah k8nanumuk, ut wame ne ponamau kenutcheg, ut ohkeit uttoh a[ó]an kutohtauunat.
23.21 Quosh8waan quoshauwaonk en Jehovah kum-Manitt8mut, matta pish kupputt8óh ôadtuhkonat, newutche Jehovah pish menuhke k8nompagunumunkqun, neit woh kumm[á]tchesem.
23.22 Qut kehchithontaman quoshauwaónk, matta pish kummatcheseú.
23.23 Ne sohham8m8uk wutch kussisset8nut pish kenanauwehteauun, kah usse[n], neane quoshomadt Jehovah kum-Manitt8m nannowe mag8onk, ne mutt8n8e quoshauwáan.
23.24 Petutteaan ketatteamunk 8wenominneohtekonit neit woh kummeech wenominneash ne wehque kodtantaman, qut k8wishquadt matta pish kuppetau8un.
23.25 Peyoan 8weatchiminneohtekonit ketatteamung, neit woh kenemunum mussonkquamineash nashpe kenutcheg, qut matta pish kuppondam8 sickle ketatteamung 8weatchiminit.
24.1 WOsketomp ummittamwussit, kah wasukeiyeuoh, onk pish nnih, matta namehteau8g womonittuonk ut wuskesukqut, newutche wunnamteauoh nishkeneunkquok: kah pish 8sukk8h[a]mauoh pogkenittue wussukwhonk, kah pish wuttinnummaun ut wunnutcheganit, kah ummoncheàheuh wutch wekit.
24.2 Kah amait wutch wekit, kah monchit, kah onkatuk ummittamwussissit.
24.3 Kah nahohtoeu wosketomp sekeneauont, kah wussukhumauont pogkenittue wussukwhonk, kah aninnumauont ut wunnutcheganit, kah moncheáheunt wutch wekit, asuh nahohtoeu wosketomp nuppuk, noh wamittamwussisseup.
24.4 Negonne wessuke, noh pagkenop, matta woh quinnuppu 8mittamwussissi[ñ]eat wonk, mahche [n]ishkhit, newutche ne wutùhquontamóonk ut anaquabit Jehovah, kah matcheseóhtohkon ohke, ne Jehovah kum-Manitt8m ánumungquean, wutche ahtoonk.
24.5 Wosketomp wuske ummittamwussit, weeche sohham8muhkitch ayeuhteauh, asuh matta pish teag upponamauóuh: pish nanauwiyeu ut wekit, nequt kodtumwáe, & pish weeche wekontam8mau ummittamwussoh neh nemunoncheh.
24.6 Nemunuhkitch kenohtohsuonk anomut ohtag togkuhwhong[a]nompsk, asuh woskeche togkuhwhonganompsk, newutche nemunum kenohtohsue keteahogkounoh.
24.7 Wosketomp namehit komm8tuk howae wematoh, ut wunnaumonat Israel, kah wutchiit nashpe nagum, kah maguk, neit pish noh komm8towaen nupp8, kah pish kutamaunum machuk wutch nôeu kuhhogkat.
24.8 Nunnukqsish ut wutchek8e unninneaonganit, menúhke kuhkinneasinneat, kah ussenat neaunag wame ne sephausuenuog kah Levitsog ayn kuhk8tomungquean, neane ann8nog, kenaau pish kukkuhkinneasimw8 ussenat.
24.9 Mehquontash toh ánheomp Jehovah kum-Manitt8m Miriamoh, ut mayut, mahche sohhamog wutch Egypt.
24.10 Ne teag namahkouheadt ketatteamung matta pish kuppetutteoh wekit nemskomunat ukkenohtósuonk.
24.11 Pish keneepau poquodchit, kah wosketomp noh nogohkouheadt, noh pish kussohh8wuttunk ukkenohtosuonk.
24.12 Kah wosketomp matchekit, matta pish kenashpe sepsinóh ukkinnohtósuonk.
24.13 Nompenuman pish kenompe aninnumauon ukkinnohtosuonk wayont, woh nashpe sepsin wuthogk8, kah woh k8nanumuk, kah en kuhhogkat, ne pish sampweusseonk ut anaquabit Jehovah kum-Manitt8m.
24.14 Ass8kekomwe mukk8kinuhkon matcheku kah quenauwehikquit noh ann8nadt, noh waeemattean, asuh pen8wot, noh ápit kutohkit, anome k8squontamut.
24.15 Ut ukkesukodtumut, pish kutoadtuhkau wutonkquatunk, kah matta pish nepauz wunnashpe waóun, newutche noh matcheku, kah 8tahh8wontamun, onk woh mo kutayeuuhkonittue mauunnitte[á]uóou Jehovah wutche ken, kah k8matcheseonganinneat.
24.16 Wut8shimau matta pish nushóun wutche wunneechanoh, kah wunneechanneunk matta pish nushóog wutch wut8shinneuh: nag pish nushóog nish$noh wosketomp wutch n[è]henwonche ummatcheseonk.
24.17 Anwoshit[a]euhkon, wussummaonk pen8wot, asuh touwies, kenohtohsue neemunuhkon wuthogk8onk sekousq.
24.18 Qut mehquontash ken wuttinneumunneah ut Egypt: kah Jehovah kum-Manitt8m na k8tch pohquohwhunukqun, newaje ann8nun yeu ussenat.
24.19 Kepenuman ut kutohteákonit, kah wananataman nequt tahsepsuash ut ohteakonit, matta pish kukqushk8 kenemunumunat ne pish wutch pen8wot, wutch touwies, kah wutch sekousq, onk woh Jehovah kum-Manitt8m k8nanumuk ut wame kenutchegane anakausuonganit.
24.20 N8ketahhaman kutoliveuhtug, matta pish wonk kenompshontam8 wuttuhqunash ne pish wutch penowot, wutch touwies kah wutch sekousq.
24.21 Mukkinnuman k8wenominneohtekone wenominneash, matta pish kummukkuppashquaan, ne pish wutch pen8wot wutch touwies, kah wutch sekousq.
24.22 Kah mehquontash ken mo kittinneumun ut ohkeit Egypt newajeh ann8nun yeu ussenat.
25.1 CHann8waonk ohtag kenugke wosketompaut, pas8sukommohettit wussittummoonk, kah neh nah wussummahettit, neit nag pish sampe[n]echeaog sampwese[n]utcheh, kah pish pakodchimaog matchet8oh.
25.2 Onk pish n$nih, matcheseaen tummuhhouadt todtogkodtuonk, wussittumwaen pish wussepsinn8waheuh, kah wuttódtogkomwaheuh ut anaquabit, neaunag ummatcheseonk, nashpe ogketamunat.
25.3 Woh weyauunehchauguhkomuh, matta pish ukk8tinnumauuh, ishkont anuuhkomont onk yeush nashpé m8chekuhkadtuonk, neit kemat woh mishananumau ut kuskesukqut.
25.4 Kupputt8napunuhkon ox, tattashkukog weatchiminneash.
25.5 Nematóg weechayeuutteg, kah pasuk[-] nuppuk, kah matta wunnaumonieg, ummittamwussoh nóh napuk matta pish wetauomoou penuwohteuh, wasukeh wematoh pish uppetukunkquoh, kah pish 8mittamwussissineuh, kah pish wuttinheuh, ne woh anheunt w[e]ssukeh wematuh. 
25.6 Kah pish n$nih móhtomeginitche neechagcheh, noh pish neepau ut 8wesuonganit wematuh, noh napuki, 8wesuonk matta woh jishkhom8un wutch Israel.
25.7 Kah wosketomp matta tapeneauonk nemunon wematuh ummittamwussoh, neit wematuh ummittamwussoh kukkuhquenitch en squontamut, en Eldersut, kah n8waj, nasuk wematuh, sekeneam tahshinnumunneat 8wesuonk wematoh ut Israel, matta wekontam8 nuttinhukqunat uttoh woh asit 8wesukiin wematoh.
25.8 Kah wutotanae Eldersoh pish 8wehkomouh, kah ukkeket8hkauouh: kah ménuhke n8wadt, matta n8wekontam8 nemunonat.
25.9 Neit pish wematoh ummittumwussoh pas8sukongquoh, ut anaquabhettit Eldersog kah pish kodtunnum ummokis wutch ussetut, kah pish wussuhquontamauoh wuskesuk: kah pish wunnamp8hamau, kah n8wau, ne pish unneheon wosketomp matta aim8g wematoh wek.
25.10 Kah 8wesuonk pish ussowetamun ut Israel, wek noh ummokus kodtinuk.
25.11 Wosketompaog mekonittehettit, wosketomp kah wematoh, kah ummittamwussoh pasuk pas8tshau wessukeh wutch wunnutcheganit noh togkomont, kah summagunuk wunnutcheg kah aninnont ukkosuonganit.
25.12 Neit pish kuttummussum wunnutcheg kusk[é]suk matta pish 8wohquanumuh.
25.13 Ahta[u]uhkon kuppetunkanit papenoue quttompath8teg, mohsak, kah peasik.
25.14 Wadchanuhkon ut kekit pepenowe quhtuhwheg, mohsag kah peasik.
25.15 Papané kah sampwe quttompagh8teg ohtaush, papane kah sampwe quttuhwheg ohtaush, onk woh kukkesukodtumash sepeyeu8ash ut ohkeit, ne Jehovah kum-Manitt8m anumungquean.
25.16 Newutche noh wutuhquontam8unguh Jehovah, howan yeush aseche, howan p[á]nneusseit.
25.17 Mehquontash ne Amelek anhikqueop ut mayut, sohhamog wutch Egypt.
25.18 Uttoh ane nogkushkunkqueop ut mayut, kah togkomop neh wuttat wamunutcheh wame neh n8chumwesinitche wuttat, kah kenahtwomaushabp, kah k[u]ssauwunnumup kah matta qushop Goduh.
25.19 Newajeh pish nag, Jehovah kum-manitt8m anwo[n]simukquean, wutch wame kummatwomut quaquinnuppe, en ohkeit ne Jehovah kum-Manitt8m anumungquean, wutche ahtóonk ahtauunat, pish kutchiskhom waanumaonk Amelek wutch agwe kesukquehtu, wanantogkon.
26.1 ONk pish nnih, petutteaan ohkeit ne Jehovah kum-Manitt8m anumungqúean wutohtoonk ohtauunat, kah na wutohkean.
26.2 Pish nohk8tnúm wame kakeneumuneash ut ohkeit, nish pish paudtauanish wutch kutohkit, ne Jehovah kum-Manitt8m anumungquean, kah pish ponamunash mun8tut kah pish kuttom ayeuonganit ne Jehovah kum-Manitt8m pish pepenog, na wutayimwahtinneat 8wesuónk.
26.3 Kah pish kuppeyaun sephausuen, noh apit yeush lesukodtash, kah pish kuttin, nussampum Jehovah kum-Manitt8m yeu kesukok, nuppetutteam ohkit, ne Jehovah chadchekeimomp n8shinonuh kittinnumukqunnanonut.
26.4 Kah sephausuen pish nemunum man8t wutch kenutcheganit, kah pish upponamun anaquohtag wut-Altarup Jehov[á]h kum-Mani[t]t8m.
26.5 Kah pish kenamp8ham kah pish kussim ut anaquabit Jehovah kum-Manitt8m, noh wussyrian (papakodche awakomp[á]nau) n8sh, kah w8msu en Egypt, kah na wuttit keohteaen, weeche ogguhwuog wosketompuh, kah na wuttit wutohtimo[u]in missi, menuhki kah mónaog.
26.6 Kah wutEgyptiansog nutunkapunnanukqunnonog, kah nutuhquanumw[e]hikqunnon[ô]g menuhki wuttinneumuhkonittuonk.
26.7 Káh nummauunnitteaomun Jehovah um-M[a]nitt8mouh n8shunnonog, kah Jehovah n8tam n8wadtauat[ô]nkqussuonganun, kah naum nutunkquanum8onganun, kah n8s[au]mauwohkonitteaónganun.
26.8 Kah Jehovah nussóhh8wunukqun wutch Egypt, nashpe menukke menutcheg, kah nashpe Summagunnum8e muhpit, kah nashp[é] missi u[n]kqunneunkqussuónk, kah nashpe kukkinneasuongash, kah nashpe monchanatam8ongash
26.9 Káh yeu ayeuónganit nuppas8qunan kah nuttinnumungqun yeu ôhke, ohke tomogok sogkodtunk kah hony.
26.10 Kah yeuyeu kusseh, nuppaudtoh kakeneum yeu ut ohkeit, ne kén Jehóvah anumai[e]an, & pish kupponamun anaquabit Jehovah kum-Manitt8m, kah pish kenauwaem ut anaquabit Jehovah kum-Manitt8m.
26.11 Kah pish k8wekontám wame ne wanegik ne Jehovah kumManitt8m ánumungquean & en kekit, ken kah Levite, kah pen8wodt noh apit nóeu kenaau.
26.12 Kah pakodchteauan piogque chippinnumunat piukque chippag wame ne adtahshegkitteauan, ut nashwe kodtum88uk, piukque chippage kodtum8, kah áninnumauadt L[e]viteut, kah penuohteaut, en touiesut, kah sekóusquaut, onk woh nag meetsuog anomut k8squontamut, kah woh wamep8h.
26.13 Neit push kussim anaquabit Jehovah kum-Manitt8m, nutamaunum waneetupanatamweyeu8uk teagu[a]s wutch nekit, kah wonk nuttinnumauon Levite, kah pen8wot, kah touwies kah sekousq, neaunag wame kutann8team8onk, nean ann8neau, matta nuppanneauontam8 kutann8team8ongash, asuh matta n8wananatam8un.
26.14 Matta nummeech8unash, mauon, asuh matta nutama[ñ]um8h nawhutche, newutche nishkeneungquok, asuh matta nummag8un wutch napukeg: nukkehkittam 8wadtauatonkqussuonk Jehováh umManitt8m, nutussen wame nean ann8nean.
26.15 Punnadtauompsh wutch k8neetupanatamwe ayeuonganit, wutch kesukquehtu, kah wunnanum kummissinninneumog Israel, kah ohke ne anummieog, nean chadchekei[m]adt n8shonnonog, ohke ne tamogok sogkodtunk kah hony.
26.16 Yeu kesukok Jehovah kum-Manitt8m kutann8nuk ussenat yeush kuhk8waongash, & wussittum8ongash & pish kenanauwehteauunash, kah kutussenash, nashpe wame kuttahut, kah nashpe wame kukketeahogkounit.
26.17 Yeu kesukok k8n8wam Jehovah kum-Manitt8munneat, kah pomushonat ummayut kah nanauwehtinneat ukkuhk8w[a]ongash, kah wutann8team8ongash, kah 8sittum8ongash, kah kehtamunat 8wadtauatonkqussuonk.
26.18 Kah Jehovah yeu kesukok wunn8wau kenaau ummissinninneumunneat, pepenamwe wunnompakou, neane ken8nukquean, kah nanauwehteauunat wame wutann8team8ongash.
26.19 Kah kittinnumunkqunat, qunnukquiyeuunneat, aneuhkomunat wame wutohtimoneash nish kesteunkuppash, ut woweenodtinneat, kah wut wesuonganit, kah wunnegenit sohsumóonk, kah onk woh kenaau wunnetupanatamwe missinninnumw8 en Jehovah kum-Manitt8mut, ne an8wop.
27.1 KAh Moses, kah Israelle Eldersog, ann8naog missinninneuh, n8waog, nanawe[htea]u8k wame ann8team8ongash, nish ann8nogish yeu kesukok.
27.2 Kah pish n$nih, ne kesukok paumushaóg Jordan, en ohkit ne Jehovah kum-Manitt8m anumungquean, pish kukquenohto mogke qussukquanash, kah pish kussiss8numun suss8neg.
27.3 Kah kuttit wussukhumun wame yeush naumatuongane kutt8wongash, qushkodteaon, woh kuppetutteam ohkit, ne Jehovah kum[$]Manitt8m anumungquean, ohke ne tamogok sogkodtunk kah hony, neanomp Jehovah um[$]Manitt8m8oh k8shinnonog.
27.4 Onk pish n$nih páumukkomog Jordan pish kupponamunash yeush qussukqunash nean ann8nun yeu kesukok, ut wadchuut Ebal, kah pish kussiss8numunash suss8neg.
27.5 Kah na pish kuttit ayimun Altar en Jehovah kum-Manitt8mut, qussukquane Altar, tahshinnumwontogom ne teagwe missehchuog.
27.6 Nashpe mamusse qussukquanash pish kutayim wut[$]Altarum Jehovah kum-Manitt8m, kah pish ne kuttit sephausin chikoht[a]e sephausuongash, en Jehovah kum-Manitt8mut.
27.7 Kah pish kussephaus wunohteae mag8ongash, kah pish na kuttit meetsin, kah pish k8wekontam ut anaquabit Jehovah kum-Manitt8m.
27.8 Kah pish k8sukkuhhum ut qussukqunnehtu, wame yeush naumatuongane kutt8wongash, papane.
27.9 Kah Moses kah sephausuenuog kah Levitsog ken8naog wame Israeloh, n8waog, nunnukqussek kah n8tam8k woi Israel, yeu kesukok k8missinninneumhetteaumw8 en Jehovah kum-Manitt8m8wout.
27.10 Ne wajeh noswehtaman 8wadtauatonkqussuonk Jehovah kumManitt8m, kah woh kutussemw8 wutann8team8ongash, kah ukkuhk8waongash nish ann8nonish yeu kesukok.
27.11 Kah Moses ann8nau missinninnúh ne kesukok n8wau,
27.12 Yeug pish nepóog ut wadchuut Gerazim, 8ná[n]umonáoont missinninnúh qushkodteáog Jordan, Simeon, kah Levi, kah Judah, kah Issachar, kah Joseph, kah Benjamin.
27.13 Kah yeug pish nepóog matánummuónt ut wadchuut Ebal, Reuben, Gad, kah Aser, kah Zabulon, Dan, kah Naphtali.
27.14 Kah Levitsog pish namp8hamwog, kah pish unnog wame wosketompuh Israel, nashpe mishont8waonk.
27.15 Mat[á]numunaj wosketomp noh ayeuont kogkóksumwe asuh sabasúmwe nunneukontunk, wutôhquontamóonk Jehovah, wutanakausuonk wunnutcheg nehtôanakausuénin, kah ponont assompamukquodtut: kah wame missinninnúog pish namp8hamwog, kah pish n8waog, Amen.
27.16 Matanumunaj [n]oh mishannanumont 8shoh asuh ohkasoh, kah wame missinninnuog pish n8waog, Amen.
27.17 Matanumunaj noh ontattunk weetatteamungoh wunnepatunkquonk, kah wame missinninnuog pish n8waog, Amen.
27.18 Matanumunaj noh ayeuont pogkenumwoh uppanneóneat wutch mayut, kah wame missinninnuog pish n8waog, Amen. 
27.19 Matanumunaj noh wôonketeunk wussumáonk pen8wot, touwies kah sekousq, kah wame missinninnuog pish n8waog, Amen.
27.20 Matanumunaj noh neesuk 8shoh ummittumwussoh, newutche poskinum 8shoh wutâdtoh, kah wame missinninnuog pish n8waog, Amen.
27.21 Matanumunaj noh wehpamont howa[n] puppinashimwoh, kah wame missinninnuog pish n8waog, Amen.
27.22 Matanumunaj noh wehpamont wetompasu, wuttaunoh 8shoh, asuh wuttaunoh ohkasoh, kah wame missinninnuog pish n8waog, Amen.
27.23 Matanumunaj noh wehpamont wessenumoncheh, kah wame missinninnuog pish n8waog, Amen.
27.24 Matanumunaj noh keme togkomont wetatteamungoh, kah wame missinninnuog pish n8waog, Amen.
27.25 Matanumunaj noh nemunuk onkquttáittuonk togkomó[na]t keteahogkou, 8sqheonk matta woskehuwaenin: kah wame missinninnuog pish n8waog, Amen. 
27.26 Matanumunaj noh matta manhkehteauuk, yeush naumatuongane kutt8wongash ussenat, kah wame missinninnuog pish n8waog, Amen.
28.1 ONK pish n$nih, kuhk[e]ihtamw[â]e kuhkeihtaman 8wadtauatonkqussuonk Jehovah kum-Manitt8m, kukkinneasinneat ussenat wame wutann8team8ongash, nish ann8nonish yeu kesukok, neit Jehovah kum-Manitt8m kuttinnumunk kukquinnunkappinneat anue onk wame wutohtimoneash ohkit.
28.2 Kah wame yeush wunánittuongash pish kenuhkukongqunash, kah kummattanukqunash, kukkeihtaman 8wadtauatunkqussuonk Jehovah kum-Manitt8m.
28.3 Pish k8nanumit ut otanat, kah k8nanumit pish ut ohteakonit.
28.4 Pish wunanittamun ummeechumúonk kutóontómuk, kah ummeechummuonk kutohke, kah ummeechummuongan8 kenetasumog; wunnetuongan8 kukkowashinumog kah kussheepsume flocksog.
28.5 Pish wunanittamun ken8t, & kuttituppinnumwu wunnonk.
28.6 Pish k8nanumit petutteaan, kah pish k8nanumit sohhaman.
28.7 Jehovah pish togkomwaheau anaquabean kumatwomoh, neh waabehtunkqueaneh, pish kutayeuuhkonittue sohweetunkquog wutch pasukquinnu, kah pish wussem8og anaquabean, nesausuk tahshe chippe.
28.8 Jehovah pish ann8tam wunanittuonk k8wetomukqunat, ut kummeechumukkomukqut, kah ut wame, ne ponaman kenutcheg, kah pish k8nánumuk ut ohkit né Jehovah kum-Manitt8m ánumungquean,
28.9 Jehovah pish kummenuhkéhik en wuhhogkat wunneetupanatamwe missinninnuuneat, neane chadchekeimukquean, nanauwehteauan wutann8hteamowongash Jehovah kum-Manitt8m, kah pomusháan ummayit.
28.10 Kah wame missinninnuog ut ohkit pish naumwog, ne 8wesuonk Jehovah kuttehhennittean, kah nag pish kukqushhukquog.
28.11 Kah Jehovah kutayimunk m8chekohtauunat wanegukish ut kutôontómuk8e meechummuonganit, kah ut kenetasume mechummuonganit, kah ut kutohke[é]mechummuonganit, en ohkeit, ne Jehovah chadchekeimomp k8shoh, kittinnumunkqunat.
28.12 Jehovah pish k8wóshwunumunk 8ne nompakou, kesukquash kussokanónukkongqunat ut kutohkit, ut utt8cheyeu8ut; kah wunnanittamunat wame kenutchegane anákausuonk, kah pish kenogguhkoue monaog wutohtimoneash, kah matta pish kenogohkóou.
28.13 Kah Jehovah k8puhkuhk8wahik, kah matta wussukqunaiyeh, kah pish ken webe anue, kah matta agwe, kukkeitaman wutann8team8ongash Jehovah kum-Manitt8m, nish ann8nonish yeu kesukok, kuhkinneasineat kah ussenat.
28.14 Kah matta pish kupanneaonóntam8 ne teague kutt8wongash pish ann8nonish yeu kesukok, en nogque unninohkóunit, asuh nogque en menadcheanit, asuhkauónat onkatogig manitt8og, neg wau[s]umónat.
28.15 Onk pish nnih, matta n8tam8an 8wadtauatunkqussuonk Jehovah kum-Manitt8m, kuhkinneasiñeat ussenat wame wutann8team8ongash, kah ukkuhk8waongash nish ann8noni[sh] yeu kesukok, neit wame yeush matanittuongash pish kenuhkukongqunash, kah kummattanukqunash.
28.16 Kummattanumit pish ut otanat kah kummatanumit pish ut ohteakonit.
28.17 Pish matanittamun kummun8t, kah kuttitappinnumwe wunnonk.
28.18 Pish matanittamun kutôontomuk8me mechummuonk, kah kutohkee mechummuonk wunetuonk kukkowashinumog, kah kusshepsume flocksog.
28.19 Pish kummatanumit petutteaan, kah pish kummatanumit sohhaman.
28.20 Jehovah pish ann8tam matanittuonk en kuhhogkat, wuttamanatamoonk, kah aushkontuonk, ut wame [n]e ponaman kenutcheg ne kodussean, nô pajeh kuppaguanitteanat, kah nô pajeh teanuk kutonkapunónat, newutche matche kutusseongash, nish waj ohquanuméanish.
28.21 Jehovah pish kutappehtauwahik enninneáonk, nô pajeh kummahtup[á]nukqunat wutch ohkeit uttoh aóan kutohtauunat.
28.22 Jehovah pish kuttogkomuk nashpe mahchekonnaéonk, kah nashpe kussopitae ague, kah nashpe kussoppissuonk, kah nashpe mishe kussopitteau,, kah nashpe togkodteg, kah nashpe pissogquodtin, kah nashpe meldew, kah nish pish kutasukonkqunash nô pajeh kutonkapunónat.
28.23 Kah kukkesuk8mash nish waabe kuppuhkukqut pish wompohshogquash, kah ohke ne agwe ken, pish missehchuog.
28.24 Jehvoah pish kutohkeim sokanonukontam sohquag & puppissi, wutch kesukqut pish kenohkukkongqun nó pajeh kuppaguanitteanat.
28.25 Jehovah kuttogkomm8wahik anaquabhettit kummatwomog, pish pasukquinne k8ch ayeuuhkonittue sohwehtau, kah pish k8sem ut anaquabit nesausuk táhshit chippe, kah pish ken kutontashit en wame ass8tam8onganehtu ohkeit.
28.26 Kah kuhhog pish weenau8oh wame mamatche kesukque puppinshasog, kah en ohkee puppinashimwut kah matta pish howan wutama8hkaoh.
28.27 Jehovah pish kuttogkommuk nashpe Egyptiane kehkechai, kah nashpe Emrods, kah nashpe mukke, kah nashpe mukkeshaonk uttoh woh adt mattá neetskesean.
28.28 Jehovah pish kuttogkomuk nashpe kogkeaonk, kah nashpe pogkenumoonk, kah nashpe chepshae metah
28.29 Kah pish puhshaquodt, neane pogkenum popogkinuk ut kuhpogke pohkeniyeuut kah matta pish k8niyeu ut kummayut, kah pish webe kutas8kekomwe, kah woskehit, muk8kinit, na ne[h]ttagé, kah matta pish howan kuppohquohwhunukou.
28.30 Pish kukquoshom mittamwossis, kah onkatog pish 8wehpamoh, pish k8wekitteam, kah na matta pish kuttaiin, pish kutohkitteam wenominneohteuk, kah matta pish k8chipp8un.
28.31 kutoxinum pish nushau ut anaquabean ne matta pish kuttit meetsein, kutassum pish chekee amaunau ut anaquabean, kah matta p[ì]sh wonk kutompo[n]t[n]umonteaan, kusshepsumog pish aninnumauonuh kummatwomog kah matta pish howan kuppohquohwhuttunk8unoh.
28.32 Kenaumonunk kah kuttaunog pish aninnumauonuh onkatogig missinninnuog, kah kuskesukquash pish wunnaumun, kah sauunum8m8ash nanehteage, kah matta menuhkesuonk ut kenutcheganit.
28.33 Ummeechummuonk kutohke, kah wame kutanakausuonk, missinninnuog neg matta waheauacheg, pish ummeechinneau, kah ken pish webe as8kekodteamoe mukk8kinit kah kussonkqutcheanit na nehtáage.
28.34 Kah pish kukkogkéam newutche ne nauman.
28.35 Jehovah pish kuttogkomuk nashpe machuk kehkéchi ut kukkuttukqut, kah ut kuhkontut, na woh mo adt neetskesean, wutch k8woskeche kusseetut, n[ò] pajeh kodtantuppoan.
28.36 Jehovah pish kuppaudtunk, kah kukketass8tam8m noh ánuappeáheadt, ut wutohtimóneat, ne matta wahteauan, ken asuh k8shuk, kah na pish kuttit wawussum[u]n onkatogig Manitt8óg mehtugq kah qussuk.
28.37 Kah ken pish wutch chepshaonk, kah wutch nuppoáonk, kah wutch momont[ô]adtúe kutt8onk, kenugke wame missinninnuut, uttoh pish áne sagkompagunukquean Jehovah.
28.38 M8cheke wuskannemuneash pish kussohh8wuttoh en ohteakonit, kah kutogguhse pish mukkinnum, newutche chansompsog pish ummatchteauunáoash.
28.39 Pish k8weenominneóhteuhkonteam, kah pish k8[n]teauunash, qut matta pish k8tattam8un ne wine, asuh mat pish kummukkinnum8, newutche asuk8kinnassog ummeechináoash.
28.40 Pish k8t-olivso[n]tugkum, ut wame k8wonkkôiyeumut, qut mata pish kussissequem pummee, newutche kut-oliveum pish piss8muneu8.
28.41 Pish k8naumoni kah k8taun, qut neg matta pish kuttaiheog, newutche nag pish missinnó8og.
28.42 Wame kummehtugkumash, & ummeechummúonk kutohke, chansompsog pish wutahtouunneau.
28.43 Pen8wot noh kuttinnómiyeumut pish kutaneuhkunk qunnunkque qunnunkque, kah ken pish ken8kem wómiyeu wómiyeu.
28.44 Noh pish kenogguhkouhik, kah matta pish kenogguhkouheuh, noh pish k8puhkukquin kah ken pish k8sukquinniyeu.
28.45 Kah wame yeush matanatuongash pish kenuhkukkongqunash, kah pish kutasukongqunash, kah kummattanukqunash, no pajeh kuppaguanitteanat, newutche matta ken8tam8p 8wadtauatonkqussuonk Jehovah kum-Manitt8m, nanawéhtinneat wuttinn8waongash, kah ukkuhk8waongash, nish ann8nukqueanish.
28.46 Kah n[a]sh pish kenuhkukkongqunash wutche kukkinneasuonk kah monchanatam8onk[,] kah ut k8skannemenneat micheme.
28.47 Newutche mâtta k8wowussumop Jehovah kum-Manitt8m nashpe wekontamóonk, kah metahh8wae wunnetuonk, newutche kumm8chekohtóonk wame.
28.48 Newajeh pish wuttinneumuhkauadt kummatwomog, neh Jehovah ayeuuhkonittue ann8nonche en kuhhogkat, kadtupwean, kah kuh[u]kkutt8nan, kah poskissinneat, kah quenauhikquinat wame: kah pish kupponamunk missehchuogque yoakoh kussituppukanit no pajeh kuppaguanukqunat.
28.49 Jehovah pish kutayeuuhkonittue paudtunk wutohtimoin wutch noadtit, wutch weekqshik ohke, onatuh wompsuk8k paumunont: wutohtimoin nag wuttinnont8waongan8, matta woh wóhtam8an.
28.50 Nusqueompamukqussue wutohtimoin, neg matta wodt8wontam8gig wuskesuk kehchis, asuh matta kodtumonteanumunk wuskeioh.
28.51 Kah noh pish mechum ummechummuonk kenéetaseumog, kah ummechummuonk kutohke, n[ó] pajeh kuppaguanitteanat, neg pish matta asqunnumunk8án weatchiminneash wuske wine, asuh wunnetuongan8 kukkowashinnumog, asuh kusshepsue flocksog, nô pájeh kuppaguanukqunat.
28.52 Kah noh pish k8weenuhkunk ut wame k8squóntamehtu, no pajeh qunuhque kukqussikquaneutunkash n8kshunk, nish pabahtantamonish pannuppe wame kutohkit, kah noh pish kukquinnupuhkunk ut wame k8squantamut, pannuppe wame kutohkit, ne Jehovah kum-Manitt8m anumungqueán.
28.53 Kah pish kummeech ummeechummuonk kutôontomuk8m, 8weyaus8 kenaumonunk, kah kuttaunog, neh Jehovah kum-Manitt8m ánumunkqueohpoh quinnuppekauunumuk, kah nanakausukongquean kummatwomog.
28.54 Noh n8chumwesit kenugke kenaau, kah waushpwit, wuskesuk pish matchit nogque en wematut, kah nogque en ummittamwussit ut upp8chenaóunut, kah nogque en sequeneanonche wunnaumonuh.
28.55 Newajeh matta unninnumauunk pasuk8 nawhuch 8weyaus wunnaumonuh, ne pish meechik, newutche matta teag wutusqunnumauoh quinnupúhkauáonganit, kah nanuhkausukauaonganit uttoh adt kummatwomog nanuhkáusukongquean ut wame k8squontámehtu.
28.56 Noh mittamwossis n8chumwesit kenugke kenaau, kah waashpwut, wanne mo masusshitteau8k wusseet ut ohkeit newutche wowushp8onk kah n8chumwesuonk: wuskesuk pish matchit nogque en wessukut ut upp8chenauwoónut, kah nogque en wunnaumonat, kah nogque en wuttaunit.
28.57 Kah nogque en wunneechansit noh sohhog wutch nashauwe wusseetut, kah noguqe en wunnàumonat neh pish neechajcheh, newutche neh pish umm8whoh, wutche quenahukk8onk wame, kemeu, ut quinnupuhkôadtinneat, kah nanuhkausukk[ó]adtinneat, uttoh pish adt kummatowomog, nanuhkôsukongquean, ut k8squontamehtu.
28.58 Matta kuhkinneaséan ussenat, wame yeush naumatuongane kutt8ongash, nish wâsukuhwhosikish yeuut b8kut, wabesuontamunnat yeu sohsumoe kah wabesuontamóe wesuonk, JEHOVAH KUMMANI[T]TOOM.
28.59 Kah Jehovah pish monchanatamwahuau kuttinninneaongash, kah wuttinninneaongan88ash k8skanemunneog, mogkiyeuash kah sepeneaontamunash unninneaongash.
28.60 Kah pish kuppaudtinnumunk nishnoh Egypte mahchináonk, neh quohtamop, kah nish pish kummósogquetunkqunash.
28.61 Kah wonk nishnoh mahchináonk, kah nishnoh eeninneaonk, nish matta wasuk8whosunógish yeuut naumatuongane b8kut, nish pish Jehovah kuppaudtiñumunkqunash, no pajeh kuppaguanitteanat.
28.62 Kah pish kussequnnumont ogguhsuog wosketompaog, monaóg onatuh kesukque anogqsog, muttaán8og, newutche matta kukkeihketam8p 8wadtauatunkqussuonk Jehovah kum-Manitt8m.
28.63 Onk pish nnih neane Jehovah wekontam8ónukqueog k8nenéhukqunnaóut, kah kummuttaanhikqunnaóut, netatuppe Jehovah pish kittin wekontam8ónukqunneau, kummatchuwáhukqunnaóont, kah kuppagwanukqunnaóont, kah pish kukkadtinnitteamw8 wutch ohkeit, uttoh petutteaa[n] ahtauunat.
28.64 Kah Jehovah pish kusseóhuk kenugke wame missinninnutu, wutch uhquae ohkit onk yaen aongkoue, kah na pish kittit wowussumon onkatogig manitt8og, neg matta waheóacheg, ken asuh k8shinónog, mehtugq kah qussuk.
28.65 Kah yeush ut wutohtimóneash matta pish kummiskom8 nanauwiyeuonk, asuh matta pish anwôsinninn8 kusseet; kah Jehovah pish na kittit aninnumungqun, nunnukshae metah, kah sáuunnumóe muskesukquash kah mohtan8k8e keteahogkou.
28.66 Kah pish kutchanantam kukketeaonk, kah pish kenunukkushom nukonáeu kah kesukodáeu, kah matta pish kuppakontam8 kuppomantam8onk.
28.67 Mohtompog pish kussim, napehnont wununk8hteadt: kah wunnonk88k, pish kussim, Napehnont mohtompanehteadt: newutche kuttahh8wae webesuonk ne wabesean, kah newutche kuskesukque naum8onk, ne nauman.
28.68 Kah Jehovah pish kukqushkeáhik en Egypt nashpe kuht8nogquash, ne mayut, ne papaume ánunomp, matta pish wonk kena[u]m8un, & na pish ut aninnumóadtin kuhhog en kummatwomit, wutche missinó[a]sketompaog, kah missinoittumwussissog, kah mat howan attuôou kuhhogkaóash.
29.1 YEush wunn8wae kutt8wongash, nish Jehovah ann8nompash Mosesoh, nashpe ayimunat wunnaumonuh Israel, ut ohkit Moab, chaubuk wunn8waonk ne nashpe togkomomp ut Horeb.
29.2 Kah Moses wehkomau wame Israeloh, kah noh wutinuh, kenaumw8 wame ne anheont Jehovah anaquabeog, ut ohkit Egypt, Pharaohoh, kah wame wuttinneumoh, kah wame wutohkit.
29.3 Magogish qutchehittuongash, nish kuskesukquash nagish, kukkinneasuongash, kah yeush m[á]gogish monchanatam8ongash.
29.4 Onch Jehovah asquam kittinnumukou metah wahteauunat, kah muskesukquash naumunat, kah mehtauògwosh n8tam8m8ut yeu pajeh yeu kesukok.
29.5 Kah kussagkompaguninumw8, yauunchage kodtumwae, yeuut touohkomukqut, kuthogk8un8ash matta nano nukkoneaiinn8ash ut kuhhogkaóut, kah kummokus matta nano nukkonniinn8 ut kusseetut.
29.6 Matta kummecheumw8 petukqunnunk, asuh matta k8tattamw8 wine, asuh onkuppe, onk woh k8wahteamw8, nen Jehovah kum-Manitt8mw8.
29.7 Kah kuppeyaumw8 yeu ut ayeuonganit, kah Sihon Heshbone ketass8t, kah Og Bashane ketass8t, nag nutayeuuhkonittue sohwehtunkqunnónog, kah nuttogkomóunnónog.
29.8 Kah neemunumun wutohkéou, kah nuttinnumauónau Reubenitsog kah Gaditsog, kah pohshe wutchippan8onk Manasse, wutche ahtoonk.
29.9 Newajeh pish nanauwehteauóg yeush wunn8waongane kutt8ongash, kah nish usseog, onk woh k8waántamwesemw8 wame ne usseóg.
29.10 Kenaau yeu kesukok keneepomw8, wame kenaau, ut anaquabit Jehovah kum-Manitt8mw8, kutchipanue kuppuhkuk88ash, kut-Eldersumóog, kah kutannósueneum8óog, wame Israelle wosketompaog.
29.11 Kuppeissésum8óog, kummittamwussu8óog, kah kuppenuohteum, noh anóme kuttuppuksinn8wonganit, wutch noh tamuhtohhog k8tuhqunumash, nô pajeh noh wadhuppungquean.
29.12 Onk woh kuppetutteam 8n8waonk Jehovah kum-Manitt8m, kah en wutchadchekeyeuonganit ne Jehovah kum-Manitt8m togkomukqueóg yeu kesukok.
29.13 Onk woh yeu kesukok kummenuhkehuk, 8missinninneumuneat, onk woh k8-Manitt8min, neane ken8nukquean, kah neane chadchekeimont k8shikoh, Abrahamoh, kah Isaakoh, kah Jakoboh.
29.14 Kah matta nashpe kenaau nussu webe nutayimun yeu wunn8waonk, kah yeu chechekeyeuwaonk.
29.15 Qut nashpe noh weechekompomukqueog yeu kesukok ut anaquabit Jehovah kum-Manitt8mw8, kah nashpe noh matta weetomukk8og yeu kesukok.
29.16 (Newutche k8wahteomw8, uttoh áne wutohkeogkup ut ohkit Egypt, kah uttoh án pamukomog ut nashaue wutohtimóneat, nish paumukkomogish.
29.17 Kah kenaumw8 wutahquanittam8m8oash, kah wunnishkeneunkque wuttinneukontunkan8oh, mehtugq kah qussuk, silver kah Gold, neh weechayeumukquehetticheh)
29.18 Ishkont kenugke ut kenaau wosketomp asuh mittamwossis, asuh tashayeu8onk, asuh chippan8onk wutappin, noh wuttah quanuppem8uk wutch Jehovah kum-Manit8munnonut, wunaunchewowussumonat um-Manitt8m8uh yeush wutohtimoneash, ishkont kenugke kenaau wutchaubuk ohteau ne nekitteau8m8uk neeswe kah Wormew8d.
29.19 Kah n$nag, n8tog yeush chadchekeyeuwaé kutt8ongash, woh wunnanumau wuhhogkuh ut wuttahhut; n8wau, pish n8nohteam, tôkonogque nuppomushon nashpe nuttahhe nuttenantam8ongash, k8chteauunat kogkeissippam8onk en ukkonkuhh8nat.
29.20 Jehováh matta pish 8wohquanumoh qut neit ummusquanittam8onk Jehovah, kah umm8sitteam8onk pish uppukkittohkauoh ne wosketompuh, kah nish$noh mattanittune wosukkuhwhosik yeuut b8kut, pish wutappehtunkqun, kah Jehovah pish jishkhám 8wesuonk wutch agwe kesukqut.
29.21 Kah Jehovah pish wutchippinoh en matchitut, wutch wame Israele chippan8ongánehtu, neaunag wame wunn8waongane matanatuóongásh nish wasukuhwhosikish yeu ut naumatuongane b8kut.
29.22 Kah nahohtôeu pometuonk, kenaumonunk neg nahohtôeu kenaau waapecheg, kah penuwot noh wag wutch nôadtit wutohtimóneat, nag pish n8waog, namohettit enninneaongash ne ohkit, kah mahchenaongash nish nashpe Jehovah machenáheont.
29.23 Wame ne ohke brimstonu8, kah saltanu8, chikohteau, matta ohte[u]kontam8un asuh mat sonkininn8, asuh matta maskeiht tannegeninno, ogqueneunkquot kepuhteaonk Sodom káh Gomorrah, Admah kah Zeboim[,] nish Jehovah kepuhteacheh musquantog kah unkquanittog.
29.24 Wame wutohtimoneash pish n8waog, tohwaj Jehovah yeu unnehteunk yeu ohke, teagua yeu kôsoppitteag yeu mishe musquanittam8ónk?
29.25 Néit nag pish n8waog, newutche ahquontamwog 8n8waonk Jehovah um-Manitt8m8óh 8sh8oh, ne nashpe togkomómp, sohh8wunont wutch ohkit Egypt.
29.26 Newutche nag moncheig & wow[û]ssumaog onkatogish Manitt8h, kah wunnauwaéihtauouh; Manitt8oh neh mat waheahetteg[e]h kah neh matta anumauonkeh.
29.27 Kah ummusquanittam8onk Jehováh nashqunau ayeuuhkonittué yeu ohkeit, wunuhkukkomwatinneat nish$nóh mattannittuonk né w[ô]suk8whosik yeuut b8kut.
29.28 Kah Jehovah ummattattuhchabohkohwhoh wutch wutohtuout musquantog, kah unkquontog kah nashpe jishantog, kah wutinuhkonuh onkatoganit ohkeit, neane yeu kesukok.
29.29 Keme8gish wutchayeum8ash Jehovah num-Manitt8mun, kah pohquae8gish wutch ayeum8ash nuhhogkanonut, kah en naumonanonut micheme, ussenat wame yéush naumatuongane kutt8ongash.
30.1 ONk pish n$nih, wame yeush nuhkukkongquean, wunanittuonk kah matanitt8onk nish ponamanish anaquabean, nish qushkeahtéauan en kutahhut, ut wame wutohtimoneat uttoh Jehovah kum-Manitt8m an8hkunkq[u]ean.
30.2 Kah quinnuppean en Jehovah kum-Mánitt8mut, kah kukkeihtaman 8wadtauatonkqussuonk, neane wame kutann8n8onk yeu kesukok keh kah hen[a]umonunk, nashpe wame kuttah, kah nashpe wame kukketeahogkou.
30.3 Néit Jehovah kum-Manitt8m pish quinnuppinum kummissinninno8onk kah kukkitteamonteanumuk, kah pish qushkeu, kah kummohmounuk wutch kenugke wame missinninnutu, uttoh an Jehovah kum-Manitt8m seohukqueop.
30.4 Howanig kuttaiheog en sohh8kauut aongkóúe kesukquehtu, na pish k8ch mukkinnukqun Jehovah kum-Manitt8m, kah na pish k8tinukqun.
30.5 Kah Jehovah kum-Manitt8m pish kuppas8k en ohkeit, ne k8shuk ohtauahetteup kah pish ken kutahtauun: kah pish k8n[e]nehuk, kah pish kutanue m8chekehik onk nag k8shik.
30.6 Kah Jehovah kum-Manitt8m pish qushqussum kuttah, kah wuttah k8skannemunneog, womon[ō]at Jehovah nashpe mamusse kuttah, kah nashpe mamusse kukketeahogkou, onk woh kuppomantam.
30.7 Kah Jehovah kum-Manitt8m pish ponamauau wame yeush matanittuongash ut kummatwomut, kah ut neg sekeneunkqueaneg, neg woskhukqueaneg.
30.8 Kah pish kukqushkem, kah pish ken8swuhtam 8wadtauatonkqussuonk Jehovah kah pish kutussen wame wutann8teámowongàsh, nish ann8nonish yeu kesukkok.
30.9 Kah Jehovah kum-Manitt8m pish kummishteunk ut kenutchegane ánakausuonganit, ut kutóontomuk8me mechummuonganit, kah ut kenetaseume meechummuongan8, kah ut kutohkee mechumuonganit wutch wanegik, newutche Jehovah pish qushken, k8wekontam8onukqunnat wutch wanegik, neane wekontam8onomp k8shikoh.
30.10 Kukkeihtaman 8wadtauatonkqussuonk Jehovah kum-Manitt8m, nanawehtinneat wutann8team8ongash, kah ukkuhk8waongash, nish wasukuhwhosikish ut naumatuongane b8k$ut, qunnuppean en Jehovah kum-Manitt8mut, nashpe mamusse kuttah, kah nashpe mamusse kukketeahogkou.
30.11 Newutche yeu ann8team8onk ann8nun yeu kesukok, matta kutattahtonteaun, asuh matta nô ohtano.
30.12 matta kesukquehtu ohtano; n8wonat howan pish kohkuhque[a]nishhikqueog en kesukquehtu, kah nemunumwanshhikqueog káh n8tamwahikqueog, onk woh nutussenán.
30.13 Asuh matta ongkoue ketahhannit ahtano, n8wonat, howan pish quoshkodteaushikqueog, kah nemunnumwanshikqueog kah n8tamwahikqueog onk woh nutusseaan.
30.14 Qut wuttinn8waonk kuppas8sukongqun, ut kutt8nut kah ut kuttahhut ussenat. 
30.15 Naum8k, nupponam anaquabean yeu kesukok, pomantam[ó]onk kah wanegik, nupp8onk kah machuk.
30.16 Ann8non yeu kesukok womononat Jehovah kumManitt8m, ônat ummayut, kah nanawehtinneat wutann8teamowongash, kah ukkuhk8wáongash, kah wussittum8ongash onk kuppomantám, kah woh kummuttaan, kah Jehovah kum-Manitt8m woh k8nanumuk en ohkeit uttoh petutteaan ohtauunat.
30.17 Qut kuttah qushkem8uk, kah matta n8tam8an, qut amaehenunuk, kah nauwaeitauadt onkatogig manitt8og, kah nag waussumog.
30.18 Kukquogquohtomunumw8 yeu kesukok, paguanue pish kuppaguanimw8, matta pish kussepe pomantamomw8 ut ohkeit, ne quoshkodteaan Jordan, petukontaman ahtauunat.
30.19 Nunnemunum kesukquash kah ohke kutayeuuhkonittue wauwaonukqunna[ó]ont yeu kesukok, pomantamoonk kah nupp8onk nupponum anaquabean, wunanittuonk kah m[a]ttanittuonk, newutche pepenash pomantamóonk, onk woh kuppomantam, ken kah k8skannemunneog.
30.20 Womononat Jehovah kum-Manitt8m, n8tamunat 8wadtauatunkqussuonk, kah mosogquehtauónat, newutche noh kuppomantam[ó]onk, kah kussohkepomantamóonk wutohkinneat ohkeit ne Jehovah chadchekeimomp k8shikoh, Abrahamwi, kah Isaaki, kah Jakobi, nag aninnumauónáóont.
31.1 KAh Moses monchu, kah yeush kutt8wongash wuttinnonash wame Israel[ó]h.
31.2 Kah nah wuttinuh, nen nequt pasuk8e kodtumwohkom, kah neesnechag yeu kesukok, matta woh wonk nussohham8h, kah nuppetutteoh, kah Jehovah nuttugkup, Matta pish kukqushkodteóh yeu Jordan.
31.3 Jehovah kum-Manitt8m kenegonne qushkodteomuk, noh pish paguodtoh yeush wutohtimoneash wutch anaquabean, kah ken pish nish kutahtauunash: Joshua pish kenegonne qushkodteamuk, nean8wop Jehovah.
31.4 Kah Jehovah pish wuttinheuh neanheomp Sihonoh, kah Ogoh, Amoritse ketass8tamwog, kah ut wutohtuóut neh paguanumpoh.
31.5 Kah Jehovah pish ummagunuh ut anaquabeog, kah nag pish kuttinheoog neaunag nish$noh an[n]8hteam8onk ne ann8nog.
31.6 Menuhkesek wutt8anatam8k, ahque wabesek, asuh ahque mishananatam8k wutche nag, newutche Jehovah kum-Manitt8m, noh weechogquean, matta kuppanshadtauwáhuk8 asuh matta kutohquanumuk8.
31.7 Kah Moses wehkomau Joshuahoh, kah wuttinuh, ut wuskesukq8óut wame Israel, menuhkeish kah wutt8antash, newutche pish k8weeche petutteam yeug missinninnuog, en ohkeit, ne Jehovah chadchekeimop 8sh8oh nah wuttinnumauonat, kah ken pish k8tohtauwáheoneau.
31.8 Kah Jehovah noh negonukkongquean: noh pish k8wetomuk, matta pish kuppanshadtauwahik8h, asuh kutohquanumuk8h, ahque wabesish asuh chepshash.
31.9 Kah Moses wussukwhau yeu naumatongoh, kah wuttinnumauon sephausuenuh, wunnaumonuh Levi, neg kóunukeg 8n8wae Arkum Jehovah, kah wame Israele eldersoh.
31.10 Kah Moses nah wutann8nuh n8wau, mahche nesausuk tahshe kodtum8k, ahquontamóadtue kodtum8g wunnetupanatamwe moéhettit, nepeekommukque mishadtupp8onganit.
31.11 Wame Israel paahettit naéhettit ut anaquabit Jehovah kumManitt8m, ut ayeuonganit ne pish pepenog, pish kutogketam yeu naumatuonk anaquabhettit wame Israel, ut wetauog8out.
31.12 Moek kenaau missinninnuog, wosketompaog, kah mittamwussissog kah mukkiog, & kuppen8wohteam noh kuttinnomsquontamehtu, onk woh nag n8tamwog, kah woh nehtuhtauog, kah woh qushaog Jehovah kumManitt8mw8, kah woh kuhkinneasuog ussenat wame yeush naumatue kutt8wongash.
31.13 Kah wunnaumoniinneunk neg matta wahteauogig, woh n8tamwog, kah woh nehtuhtoog qushonat Jehovah kumManitt8mw8, wame kesukodtash; ne adt keteaog ne ohkeit, uttoh an quoshkodteaóg Jordan kutohtinnaóont.
31.14 Kah Jehovah unnau Mosesoh, kusseh kenupp8e kesukodtumash paswohtaash, wehkom Joshua, kah neepó8k ut mukkinneae-kommukqut, onk woh nummeechumuhkon, kah Moses kah J[a]shua auog kah neepoog ut mukkinneaekommukqut.
31.15 Kah Jehovah nogqussu ut tabernakleut matokqse pogkomuhquonkanit, kah matohqse pogkomuhquonk waabe neepou tabernaklee squontamut.
31.16 Kah Jehovah unnau Mosesoh, kusseh k8weetsum8m k8shik, kah yeug missinninnuog pish neepóog, kah nanwun8dsquaósuog ummanitt8m8uh penuwohteaog ut ohkeit, uttoh aáhettit, noh ukkinukkushonaóont, kah nag pish nutohquanumukquog, kah pish póhquanumwog n8n8waonk, ne nashpe togkomog,
31.17 Kah numusquantam8onk pish nashquneau ayeuuhkonittue nagoh, ne kesukok, kah nag pish nutahquanumóog, kah pish nag nutunkhumauôog nuskesuk, kah nag pish mahchipwóog, kah monatash machukish, & nanakontánum8ongash pish ummiskauóuh, kah nag pish n8waog ne kesukok, sunnummatta yeush machukish kenamhuk8unánonash, newutche kum-Manitt8mun matta k8wetomuk8un.
31.18 Kah nen onkhum8e nutonkhum nuskesuk, ne kesukok, wutch wame machukish, nish asehettiche, newutche quinnuppeog en onkatogig manitt8h.
31.19 Kah yeuyeu wussukhumunk yeu ket8homáonk, kah kuhk8tomok wunnaumonuh Israel, ponamok wutt8n8wóut, onk woh yeu ket8homáonk n8wauwaongan ayeuuhkonittue wunnaumonuh Israel.
31.20 Newutche nag nuppas8oog, ut ohkeit ne chadchekeimogkup 8sh8oh, ne tomogkok sogkodtunk kah hony, kah nag pish meetsuog, kah pish wamep8og, kah pish wunogk8og, kah pish quinnuppeog en penowe manitt8ut, kah nah pish 8wowussumóuh, kah pish jishanumwe numm8hm8sqhikquog, kah pish pohqunnumwog n8n8waonk.
31.21 Kah pish nnih, monakish machukish, kah nanakontanum8ongash nanameheahettit, yeu ket8hamáonk pish namp8ham8m8 ut anaquabhettit wutch wauwaen, newutche matta pish wunanatam8un wutch wutt8n8wóut wuskannemuneog, newutche n8wahteoh wuttenantam8onk, ne asehettit yeu kesukok, asquam papas8ogkup ohkeit ne chadchekeimogkup.
31.22 Kah Moses wussukhum yeu ket8homáonk ne kesukok, kah ukkuhk8tomauon wunnaumonuh Israel.
31.23 Kah ummeechumuhkonau Joshuahoh wunnaumonuh Nun, kah n8wau menuhkeish kah wutt8antash, newuch ken pish kuppethuun wunnaumonuh Israel en ohkeit noh chadchekeimogkup, kah pish k8wetomsh.
31.24 Kah nnih, Moses mahche wussukh8k yeush naumatue kutt8wongash ut b8kut, nó pajeh kesteausik,
31.25 Neit Moses ann8nau Levitsoh neh kónumunutcheh 8n8wae Arkum Jehovah, n8wau,
31.26 Nemunumok yeu naumátue b8k petó8k kah ponam8k sussippoeu 8n8wae Arkum Jehovah kum-Manitt8mw8, onk woh na ohteau wutche k8wauwaónukqunat.
31.27 Newutche n8wahteoh kutayeuuhkonuw[á]onk, kah kutchetauwussittiippuk: kusseh, ash waeeche pomantam8munogkup yeu kesukok, kutayeuuhkonomw8 Jehovah, kah uttoh wonk nukkukqúeu mahche nuppon?
31.28 Moehtaegk wame kutchippan8ongane eldersog, kah kutannôsueneum8og, onk woh nussinneash yeush kutt8wongash ut wehtauogk8óut, onk woh n8wehquetum kesukquash kah ohke, 8wauwaóunónat nahoh.
31.29 Newutche n8wahteoh mahche nuppon, aninnowe pish kutáninnumw8, kah pish kuppanneaumw8 wutch mayut ne ánunn8nunog. kah machup pish kenuhkukkongkumw8, ut ohkomáe kesukodtut newutche pish kummatchesemw8 ut wuskesukqut Jehovah, m8m8sqheónat nashpe kenutcheg ananausuongash.
31.30 Kah Moses kutt8 ut wuttauogk8óut wame Israelle moeuwehkomunk yeush ket8homae kutt8ongash, nô pajeh mahtshait.
32.1 KUhk8tam8k kenaau kesukquok, kah nukket8hkam, kah ohke n8taj nutt8ne nussuongash.
32.2 Nukkuhk8tomwehteaonk pish padtippáshin onatuh sokenunk, nukkeket8kaonk pish t[ó]gkôsishóm8 onatuh néechippogwut, onatuh nishkenunk ut n8chumwe wunnepogqut, kah onatuh pâpâdtinunk ut móskuhkukontu.
32.3 Newutché nummishont8wae wahteauwahuwam 8wesuonk Jehovah; aninnumok missugken8onk kum-Manitt8mun.
32.4 Qussukquan[u]8 pannuppeteau wutanakausuonk, newutche wame ummáyash wussittum8onganú8ash: pabuhtanumukqussue God, kah matta matcheseonganu, noh wunnomwausseaen, kah sampweusseáen.
32.5 Nag annushéaog wuhh[ô]gkauh, wutchohkésuongan8 matta wutcháin8h wunnaumonat, nag woônki kah chekittam8e pometuonk.
32.6 Sun yyeu kuttin ôadtuhkauóneau Jehovah, woi mattammague kah as8ke missinninnuog? sunnummatta noh k8t8shéin, noh taphukquean? sunnummatta kukkezhúk, kah kummenuhke[h]ik8h?
32.7 Mehquôntam8k negonne kesukodtash, natwonktam8k pometuongane yaen pometuongane kodtumm8ut, nat8tumau k8sh, kah noh pish kenahtinukqun, kut-Eldersumog kah nag pish kummishamunkqunnéau.
32.8 Noh anue quanukqueyeuewit, chadchapenuk ahtauongash en wutohtimoneat, noh chadchapinont wunnaumonuh Adam, wunohtau8p missinninnuog ukkuhkonkan88ash, neaunag wutteas88ongan8 wunnaumonuh Israel,
32.9 Newutche Jehovah wutchippiyeumoh, ummissinninneumoh, Jakoboh ohtauongane ukkuhkhegoh.
32.10 Wunnamheuh ut touohkomukque ohkeit, ut touushimut, ut 8sh8n8e ohkéit, ukquinnuppe sagkompagunau, ukkuhk8tomauoh, wuttinadchanuh unninnuwiskesukqut.
32.11 Onatuh wompsuk8k wogkouunuk 8wadj, ahtinosuk wuskishseasoh, sepagenau wunnupwhunoh, neh wunnaumonuh ukkinnunóh ut wóskeche wunnuppohwhunit.
32.12 Jehovah webe nussu wussagkompanòpoh, kah matta penowe manittoh wetomuk8h.
32.13 Wunnaiyeumwaheuh, ut woskeche kogkussohkoiyeue ohkeit, onk woh meech ohteuhkône meechummuongash, kah wunn8nohtinuh hony wutch qussukquanit, kah pummee wutch móhshequssukquanit.
32.14 Cowashine butter, kah flokse sogkodtunk nashpe Lambse wees, kah ramse Bashane nekitcheg, kah nomposhimwe goatsog, nashpe wutt8unnisse weese wheatash, kah weenominne wusqueheonk, k8tattamup pohkag.
32.15 Qut Jessurun nano wunnogk8, kah tittinnogshau, ken nano k8wees, kukkuhpogkeet, kenuhkukonk wees: neit noh ohquanumau Goduh neh kezhikupoh, kah mishonantám 8wádchanittue qu[ss]uk.
32.16 Nah umm8m8sqheouh m8summuonat nashpe penowe manittoog, nashpe unkquanumukquokish umm8m8sqheouh.
32.17 Nag sephamauaog mattannitt8h, kah God[uh], manitt8h neh matta wahheahettegeh wuskehiog, ne kuttumma kezhetcheg, neh matta k8sh8og quoshahettegkuppoh.
32.18 Qussuk noh wunnaumonit kuhhog matta kummequanumóh, kah k8wánhuk God, noh kahkenahikqueop.
32.19 Kah Jehováh naum, kah wutunkquanume úhquontamun, newutche umm8hm8sqhukk8onk wunnaumonuh kah wuttaunoh.
32.20 Kah n8wau nutunkhumauóog nuskesuk nukkehkinneam uttiyeu 8wohkukquo[e]iyeum8, newutche nag, ahche chenauausue pometuonk wunnaumoniinneunk neg matta wanamptam8onganegig.
32.21 Nag numm8m8sqhikquog en m8sitteamone[à]t, nashpe ne matta manitt8un8g, numm8m8sqhikquog en musquantamunat, nashpe tahwunn8ch[e]aiyeum8ash, kah nen nag numm8mosqheóog en m8sitteamuneat, nashpe yeug matta masinninnuégig, numm8m8sqheoog en musquantamunat, nashpe as8tue wutahtimoin
32.22 Newutche n8tau nashquneau ut nummusquanittam8onganit, kah pish chik[o]htau wutchomuhqut chepiohkomukqut, kah pish mohtutteau ohke, kah ummeechummuonk, kah pish chikohteau wadchuash quenohtag. 
32.23 Nunnanomunkquodtau8g mamatchuhkish, pish nummohtann[á]h nuhkôunkquodtash ut nagoh.
32.24 Pish chikosuog nashpe kodtupp8onk kah pish mahchikkissuog nashpe n8tae mohkas, kah nashpe weesogke chohk8h8wae enninneaonk, kah pish nuttann8n en wuhhogkaout, puppinashimwe meepitteash, nashpe wetunkquoshkehteum8 puppissiyeue ask8kog.
32.25 Poquadchit, togkodteg pish pagwohteam8, kah wutch chambersut, chepshaonk náneeswe wusken kah peenomp, n8nuk kah noh wompuhquont.
32.26 Nussip, nag nusseahwhoog en p8chekeheganehtu, mehquanumaongan8 nutahquttauwahtin wutch kenugke missinninnutu.
32.27 Matta quhtam8ous ummusquanittam8ongan8 mátwaog, ishkont a8hkos8wacheg penowe usseog, ishkont nag n8waog, nukqunnunkque nunnutcheganun, kah matta Jehovah yeu wame wutussein.
32.28 Newutche nag wutohtimóou mata ken8nittuonganinn8, kah matta wohwohtam8onganneog.
32.29 woi napehnont, waantàmwehettis yeu wutohtamohettit, napehnont natwontamwehettit wutogkomaiyeum8oash.
32.30 Pasuk wunninnuh woh wussem8waheau nequt muttannonganog kussuog, kah neesuog woh wussemowaheaog piogque muttannonganog$kussuoh, kuttumma ukqussukquanum8 magunit wuhhogkauh, kah Jehovah ukkuppohwhoh.
32.31 Newutche ukqussukquanum8 matta[$]netatuppe nukqussukquanumun, nummatwomunnonog wussittumwehettit.
32.32 Newutche 8wenomissippag8 ne Sodom wenomwussippog, kah wutch Gommorrahhe pissogquodtinnohteuhkonash: 8wenomunnó8ash weeswee weenominneash 8weesogkitcheaiyeum8og.
32.33 OOwin8m8 Dragonse unkquashket, kah aspse unkque unkquoshket.
32.34 Sun yeu mo n8wadchanumonteanas, sealhausu ut kenugke nunnompak8unit.
32.35 Nuhhogkat wutch ayeum8ash ann8toadtuonk, kah onkquatôadtuonk, ne ahquompak wussetoash t8nequshik, newutche wutunkquanumoe kesukodtum8 paswohteau, kah nish pish nahkuhkonkqhettichish kenupshaum8ash.
32.36 Newutche Jehovah pish wussumau ummissinninneumoh, kah pish aiuskoianatam papaume wuttinneumoh, nag menutchegan amaemo, matta howan kuppohwhoun, asuh sequnoun.
32.37 Kah noh pish n8wau, uttiyeug ummanitt8m8oh, qussuk ne pabuhtantamwehettit wutch wadchanittuonk.
32.38 Noh meechikup wussephausuongane weesum8: wadtattagkup 8tattamwe sephausuongane wine, neg waapehéttich, kah aninnumungk8k, noh kupputtogque ayeuongannu8utch,
32.39 Yeuyeu naum8k, nen nen n$noh, kah na matta Manitt8m8 weeche nen nunnushteam, kah nukketeahuwam, nunn8chumwehtoh8wam, kah neetskehuwam, kah matta howan pohquohwuss8wóou wutch nunnutcheganit.
32.40 Newutche nuttahshinnum nunnutcheg en kesukqut, kah nussin, nummicheme pomantam.
32.41 Kehtattauon wôuhtae nuttogkodteg kah nunnutcheg tohqunuk wussittumóonk, nutann8tau ayeuuhkausitcheg, kah nutunkquatau nag sekeneunkqueaneg,
32.42 Nukkogkeissippamwahteoh nukkounkquttash musqueheonk, kah nuttogkodteg pish mohtuppanum weyaus, nashpe 8sqhéongan8 neg náshitcheg, kah neg mohsinaitcheg, waj kutchissik ann8tauwaongash matwaog.
32.43 Wekontamóe mishontowagk kenau wutohtimóneunk nashpe ummissinninneumoh, newutche pish ann8tauwontame 8sqheongan8 wuttinneumoh, kah pish onkquatauau ann8t8adtuonk ayeuuhkonukqutcheh, kah pish wunohteatôu wutohk, wutche ummissinninneumoh.
32.44 Kah Moses peyau kah wassinneash wame yeush ket8hamáongane kutt8ongash, ut wuhtauogk8óut missinninnúog, nagum kah Joshuah wunnaumonuh Nun.
32.45 Kah Moses pakodcheyeu wame yeush kutt8wongash, ut wame Israelut.
32.46 Kah wuttinuh, ponok kuttahh8og, ut wame kutt8wonganit: nish wauwaonógish yeuyeu kesukok, nish pish ann8nógish kenaumonaóog, kukkinneasinneat ussenat wame yeush naumatue kutt8wongash.
32.47 Newutche matta tahn8che kutt8wonganinno wutche kenaau, newutche ne kuppomantam8ongan8, kah nashpe yeush kutt8wongash, pish kussepe pomantamw8 ut ohkeit, ne quoshkodteaog Jordan ohtauunat.
32.48 Kah Jehovah ken8nau Mosésoh ne kesukok n8wau.
32.49 kuhkuhquish yeu wadchu Abarim, wadchu Nebo: ne Moabe ohkeit, ne piuhsukohtag Jericho, kah naish Canane ohkeit ne kodunninuma[u]og wunnaumonuh Israel wutche ahtóonk.
32.50 Kah nupsh ut wadchuut ne kohkukquean, kah mi[á]ish ut kummissinninneumut neane nuppukup Aaron keemat, ut wadchuut Hor, kah mi[â]ap en ummissinneumit.
32.51 Newutche kummatchenehimw8 ut kenugke wunnaumonat Israel, ut Meribahe nippekontu, ut kadesh, ut touohkomukqut Zin, newutche matta k8neetupanatamwaheumw8 ut Noeu wunnaumonat Israel.
32.52 Qut onch pish kenaum ohke ut anaquabe[á]n, qut na matta pish kutton ohkeit, ne kodunninnumauog wunnaumonuh Israel.
33.1 KAh yeu wunánittonk ne nashpe Moses manitt8womp wunnanumomp wunnaumonuh Israel, ash nanuppôkup.
33.2 Kah n8wau, Jehovah w8m Sinai kah nah wunnepauwehtauoh wutch Seir, woh sum wutch wadchuut Paran, kah weeche peyaumau piogque muttannonganogkussuoh wunnetupanatamunutcheh: wutch wuttinohkôunit n8tae naumatuonk wutche nagoh,
33.3 Nux, noh womonont missinninnuh, wame 8neetupanatam8moh ut kenutcheganit kah nag appuog kusseet$ut, nag pish attumunumwog kukkuttoongash.
33.4 Moses nutann8nukqun naumatuonk, wutohtoonk Jakobe moeuwehkomunk.
33.5 Kah noh mo ketass8t, ut Jeshurum, missinninnue wabuhkuhk8itcheg moehettit Israelle chippan8óg.
33.6 Reuben pomantaj, kah ahque nupitch kah ummissinninneumoh muttaanitch.
33.7 Kah yeu wunanumaonk Judáh, kah n8wau, n8tash Jehovah, 8wadtauatonkqussuonk Judah, kah en ummissinninneumit pasou. wunnutchegash wamatitch: kah ken aninnohsueneush wutch wunnanakontantamhuenumoh.
33.8 Kah papáume Levioh n8wau, kuh-Thumim, kah kut-Utim, wadchanonch noh wosketomp k8neetupanatamwaéneum, noh quaj-heop ut Massah, kuppenuánumop ut Meribae nippekontu.
33.9 Noh pâpaume an8op 8shoh kah okasoh, matta toh nuttintuppanum8, kah wematoh matta 8waheuh, kah wunnaumonuh matta waheóou, newutche nag kukkinneasuog kussongash, kah nanauwehteauog k8n8waonk.
33.10 Nag pish kuhk8tomauáog Jakoboh k8sittum8ongash, kâh Israeloh kittinnaumatuonk, nag pish pondamwog weetemungquok ut kenânâgumit, kah mamusse chikohtae sephausuonk ut kut-Altarumut.
33.11 Woi Jehovah wunantash ummenuhkesuônk, kah womoausue tapeneash wunnutchegane anakausuonk; pannuppetahh[a]sh wussékonohtogk8ash neg ayeuuhkonittue waabehtauoncheg, kah neg sekeneauoncheg. nag matta wonk wuttomohk[e]innáout.
33.12 Papáume Benjamin n8wau, womononcheh Jehovah pish wutt8anatamwe quéeneuk kishke ayeumoh, pish wutunkwhôh nehteagu, & nanashaue óhp[é]quanit pish ayeu.
33.13 Kah papaume Joseph n8wau, wunanatamunaj wutohke wutch Jehovah, wutch kesukque waonégugish, wutch neechipog, kah wutch m8nói ne agweohtag.
33.14 Kah wutch waonegugish nashpe nekukish nepàuz, kah wutch waonégigish nashpe neekukish nanepauuhshadt.
33.15 Kah wutch waonegagish wu[t]ch nukkonadchuóhtu kah wutch wáonegugish wutch machemohtae wadchuuhkontu.
33.16 Kah wutch ohk[é]e waonegugish, kah wutch mattaáneuk kah womoausue tapeneauwaonk, noh ayit asinnekoôssehtu, peyom8utch uppuhkukqut Joseph, & ut kódtontupont noh chapenit wutch wemat$ut.
33.17 Wussohsumóonk ogqueneunkquodtich ukkowashinne mohtomegheonche, kah wutaskonoh, onatuh wutaskonoh nequttuun, neh nashpe pish ukkonuhkehtahwhon missinninnuh moeu, weekqshik ohke, kah nag uppiogque muttannonganogkodt8moh Ephraim, k[a]h nag ummuttanonganogkodt8moh Manasses.
33.18 Kah papaume Zabulonoh n8wau[.] weekontash Zabulon[,] ut kussohhamunnat, kah Issachar ut kekehtu.
33.19 Nag pish wehkomaog missinninnuh en wadchuut, na pish wuttit sephausineau, wunnomwausseae sephausuongash, newutche nag pish n8nw[o]g kehtoh ummonaonk, kah nompakouunash onkwhosikish nag[o]ntu.
33.20 Kah papaume Gad n8wau, wunnanumau noh mahshe kushkeheont Gadoh, onatuh wutt8anatámwe qunnonou ayeu, kah sokshadtoh muhpit nashpe kodto[n]tupont.
33.21 Kah noh quogquoshwunum negonne wutch negonne newutche na$ut wutchippiyeumut noh ayik naumatuonk, wadchanau, kah nashpe peyau 8puhkuhk8uneat missiñinnuh, usseup 8nomwausseonk Jehovah, kah 8sittum8ongash nashpe Israel.
33.22 Kah papaume Danoh n8wáu, Dan s8kshas8wae qunnonou wuskoshimomesoh, noh pish queeshau wutch Bashan.
33.23 Kah papaume Naphtali, n8wau Naphtali tapantam nashpe wómoausue tapeneaum8onk, kah numwámeechumeu nashpe 8nanitteaonk J[é]hovah, ohtaush kehtoh kah sowaniyeu.
33.24 Kah papaume Aser n8wau, wunnanumunaj Aser nashpe wunnaumoniinneuh, womoausue tapeneauunaj nashpe wematoh, kah quogkinitch wusseet pummeeit.
33.25 Missehchuog kah wompuhshog ummoxinish, kah neane kukksesukodtumash kummenuhkesuonk.
33.26 Wanne howan ogqueneunkqussu kum-Manitt8mut woi Jeshurun, naiyeumuk kesukquash kutaninnumunkqunat kah wanegit ut pohkek[e]hut.
33.27 Michemapit Manit kutayeuónk, kah agwu micheme uppittenash, kah noh pish sohh8kauau kummatwomoh wutch anaquabean kah pish n8wau, pagwohte[a]gk.
33.28 Kah Israel pish nussu wutohtu wutt8anatamwe queneiyeuonganit, wuttohkekom Jakob, ut weatchiminne, kah wuskewinnee ohkit, kah wonk ukkesukum pish neechepagk88.
33.29 K8ni woi Israel, hówan anunkqueog wói missinninnuog? k8wadchanitteamw8 wutch Jehovah, kutannosueneume ogqunneg, kah wuttogkodteg k8netuonk, & kummatwomog pish kuppann8wae kohkonn8waonuk, kah ken pish kutahtashkuhkom ukqunuhque ayeuonganóoash.
34.1 KAh Moses kuhkuhqueu wutch Moabe mukoshquttaehtu, en wadchuut Nebo en kohkuhquag Pisgah, ne piuhsukohtag Jericho: Kah Jehovah wunnaumwaheuh wame ohke wutch Giliad wehque Dan.
34.2 Kah wame Naphthali, kah wutohkit Epharim, kah Man[á]sseh, kah wame wutohke Judah en aongkoue kehtahhannit.
34.3 Kah sowanieu kah mukoshquttae 8nou[n]kkóag Jericho palmeihtugque otan, wehque Zoar.
34.4 Kah Jehovah wuttinuh yeu ohke chadchekeimogkup Abraham, kah Isaak, kah Jakob an8waan, [é]n k8skannemunit nummagun, kenaumwahunun nashpe kuskesukquash, qut matta na kuttin qushkodteuh.
34.5 Kah Moses wuttinneumoh Jehovah na wuttit nuppun, ut wutohkit Moab, neaunag wuttinn8waonk Jehovah.
34.6 Kah upposekinuh ut 8nôuhkôiyeuut, ut Moabe ohkit, piuhsuke Beth-Peor, kah wanne howan wahheóou 8weenohke yeu pajeh yeu kesukok.
34.7 Kah Moses nequt pasuk8e kodtumwohkomup, kah neesneechag ne nápuk, wuskesuk matta mo pogkenumómun8, wuhhogkáe wutogkesuonk matta mo amaémun8.
34.8 Kah wunnaumonuh Israel mauemáog Mosesoh ut Moabe mukoshqutehtu, shwinchatikquinne, kah maumuttamwae, kah neuantamwe kesukodtash wutch Moses mahtsháash.
34.9 Kah Joshua wunnaumonuh Nun, numwabehtunk nashauanitt8e waantamoonk, newutche Moses upponamauopuh wunnutchegash, kah wunnaumonuh Israel ukkehkittauouh, kah usseog, Jehovah neanann8nont.
34.10 Kah na matta wonk waabein quoshodtumwaenin ut Israelut ánauont Mosesoh, neh Jehovah mamuskesukque waheoncheh.
34.11 Ut wame kukkinneasuongash, kah moncahatam8ongash nish Jehovah ann8nuhmpash ussenat ut ohkit Egipt, en Pharohut, kah wame wuttinneumut, kah wame wutohk.
34.12 Kah ut wame menuhke menutcheganit kah ut wame mishe wabesuonk, Moses nish asechish anaquabhettit wame Israel.
