1.1 UT shwosuk adtahs8it nepauz, ut nahohtôeu ukkodtum8mut Darius wuttinn8waonk Jehovah peyaonuk Zechariuh wunnaumonuh Barachiah, wunnaumonuh Iddo quoshodtumwaen, n8wau,
1.2 Jehovah mishe unkquánum8p wutche k8sh8óog.
1.3 Newutche nag us, yeu wussin Jehovah ayeuhteaunit, quinnuppek en nuhhogkat wussin Jehovah ayeuteaunit, kah pish nen nukqushkem en kuhhogkaóut, wussin Jehovah ayeuhteaunit.
1.4 Tatuppéyeuwéhteok k8sh8wóog neh negonne quoshodtumwaenuog mashont8wanumauwahetteupoh n8wahettit yeu wussin Jehovah ayeuhteaunit eyeu quinnuppek wutch kummatchemayeuóut kah wutch kummatcheseongan8óut: qut nag matta n8tam8og, asuh nukkeitunk8og wussin Jehovah.
1.5 K8sh8óoh uttoh wutapineau? kah quoshodtumwaenu[ó]g, sun nag micheme pomantamwog?
1.6 Qut nukkutt8wongash kah nukkuhk8waongash nish ann8nogkupash nuttinneumog quoshodtumwaenuog, sunnummatta menuhkenau8sáhhaneg k8sh8wôh? kah nag qushkeog kah n8waog, ne anantog Jehovah ayeuhteaunit kuttinhikqunnanónut, neaunak kummay[n]ónash, kah neaunak nutusseonganónash, ne kittinhikqunan.
1.7 Ut neesneechadtikqunhog kah yautikquinne nepauz, nabonogquttit nepauz, noh hennau Sebat, noh wutohtoeu kodtum8 Darius, wuttinn8waonk Jehovah peyaonuk Zechariah wunnaumonuh Barachiah, wunnaumonuh Iddo quoshodtumwaen, n8wau,
1.8 Nukkonaeu nunnaumup kah kusseh, wosketomp nayeumuk musquesu horsesoh, kah neepau ut kenugke myrtlsehtugqut nish ohtagish 8nóuhkoiyeuut: kah uppusquanayeu appuoh nushúoh msque horsesoh chohchohkesu, kah wompesu.
1.9 Neit nussip, woi nul-Lordum teagwassinish yeush: kah angel noh kéket8hkiit, nuttinuk, kenahtinush yeug howaneg.
1.10 Kah wosketomp noh neepauit kenugke myrtlsehtugqut, namp8ham kah n8wau, yeug nag Jehovah ann8noncheh papaumshonât papashpe ohkeit.
1.11 Kah nag namp8hamauáog wut-angelumoh Jehovah noh neepauit kenugke myrtlesehtugquash, kah n8wau, nuppapaumshamun ohke: kah kusseh, wame ohke chequnohteau, kah anwohsin8m8.
1.12 Neit wut-angelumoh Jehovah namp8h[a]mwoh, kah n8wau, woi Jehovah ayeuhteaunit, toh utt8che matta kummonanumoh Jerusalem, k[á]h Judae keitotanash, nish waj musquantamópash nequttatahshinchage kah piogque kodtum8?
1.13 Kah Jehovah namp8hamauau angeloh, neh kéket8hkunkqueaneh, nashpe wunne kutt8wongash, kah taphettue kutt8ongash.
1.14 Neit angel noh keket8hkiit, nuttinuk, mishont8ash, n8wash, yeu wussin Jehovah ayeuhteaunit, nen numm8sitteam wutch Jerusalem kah wutch Zion, nashpe mishe m8summuáonk.
1.15 Kah nummishe musquanum penuohteaog neg manunniitcheg: newutch ohguhse n8nhetteap, kah nag kutchittoeu aninnumwontamwog wutonkquanum8ongan8.
1.16 Newaj yeu n8wadt Jehovah, nen nukqushkem en Jerusalem nashpe monaneteaongash: neek na pish ut ayimun, wussin Jehovah ayeuhteaunit, kah pemuneat pish summagunumun ut woskeche Jerusalem.
1.17 Ashpummee mishont8ash, yeu wussin Jehovah ayeuhteaunit, nut8tanash nashpe wunneguk, pish wonk seséahausu, kah Jehovah pish ashpummee tapeteau Zion, kah pish ashpumm[e]e pepenam Jerusalem.
1.18 Neit nuttahshinumup nuskesukquash, kah nunnaumup, kah kusseh yauog askonog.
1.19 Kah nuttinomp angel noh keket8kiit, teagwassinish yeush? kah namp8hamunkup, yeug askonog seahwhoncheg Judahoh, Israeloh, kah Jerusalemoh.
1.20 Kah Jehovah nahtinuk yauóh wekitteaénúh.
1.21 Neit nussip, yeug toh nonche usséog? kah kutt8, n8wau, yeug askonog seahwhoncheg Judahoh, new[á]j matta howan tahshinum8p uppuhkuk: qut yeug wutche peyaog wabeseheónat, pogkenonat penuwohteau askonog, neg tahshinoncheg wutaskonoh ut ohkit Judah seáhhamunat.
2.1 WOnk nuttahshinnum nuskesukquash, kah nunnatauwomp, kah kusseh, wosketomp quttuhwhegane pemuneat ohteau wunnutcheganit.
2.2 Neit nussip, tohnoh kutton, kah nuttinuk, quttuhhumunat Jerusalem naumunat toh kishkag kah toh sohteag.
2.3 Kah kusseh, angel noh kéket8hkiit sohham, kah onkatuk angel sohham noh wunnogskauoh.
2.4 Kah wuttinuh, kogquish, ken8s yeuoh wuskenin, n8wash, Jerusalem pish wutohkein onatuh matta pummen[ú]tausue otanash, newutche mataánukeg wosketompaog, kah puppinashimwog na$ut.
2.5 Newutche nen, wussin Jehovah, pish nuttátupéhtau ut wuhhogkat n8taen[u]tunkanit waeenu, kah sohsumóonk ut wunnashaumut.
2.6 Chuh, chuh, sohham8k wutchiph8ak wutch nanummiyeue ohkeit, wussin Jehovah: newutch kutogque seahwhunnumw8 yaue kesukque wababit, wussin Jehovah.
2.7 Pohquahwus kuhhog, woi Zion, ken wadohkean ut wuttauna[t] Babylon.
2.8 Newutche yeu wussin Jehovah ayeuhteaunit, asuhkaue wussohsumoonk, nutann8nuk en wutohtimóineat neg woskhikqueógig: newutche noh masinukqueóg mussinnum ummówuskésuk8m.
2.9 Newutche kusseh, nag nunnunukkinnumauóog nunnutcheg, kah nag pish tohqun[à]og wuttinnúmuneuh: kah pish k8wahteomw8, Jehovah ayeuhteaunit nutann8nuk.
2.10 Ket8humash kah weekontash woi wuttaunoh Zion: newutche kusseh, nuppeam, kah nuttai ut kenashomut, wussin Jehovah.
2.11 Kah monatash wutohtimóneash pish môsogquehtauwáog Jehovah [ne] kesukoh, kah neg pish nummissinninnumunneunk: kah nuttai ut kenashómut, kah pish k8wahteoh Jehovah ayeuhteaunit nutann8nuk en kuhhogkat.
2.12 Kah Jehovah pish ohtau Judah wuttaihe, ut wunneetupanatamwe ohkeit, kah pish wonk nuppepenam Jerusalem.
2.13 Cheq[u]nappek, woi wame weyaus, ut anaquabit Jehovah: newutche noh waabu wutch wunneetupanatamwe ayeuonganit.
3.1 KAh nunnahtimuk Joshua kehche sephausuen[,] neepau ut anaquabit wutangelum Jehovah, kah Satan neepau wuttinnohk[ô]unit wutayeuhkonukqunat.
3.2 Kah Jehovah unnau mattanitt8h, Jehovah [á]ushkomukqush, woi mattannit, Jehovah noh pepenog Jerusalem áushkomukqush, sun yeu matta pohqut amaunumuk wutch n8taut?
3.3 Kah Joshua hogk8 nishkeneunkquodte hogk8unash, kah neepau anaquabit angel.
3.4 Kah namp8ham, kah unnau yeuh neepaunitcheh anaquabit n8wau, amaunumók nishkeneunkquodte wuthogk8unash. Kah wuttinuh, kusseh, kuppaumushahúkqueh[e]sh kummatcheseonk, kah kuthogquanesh ós8wunnumwe hogk8unash.
3.5 Kah nussip, ponumunach wanegik muhpuhkukqut ahhogtag, ut uppuhkukqut, neit upponamauóuh wanegik muhpuhkukqut ahhohtag ut uppuhkukqut, kah wuthogquanóuh hogk8unash kah wutanegelumoh Jehovah kehchekompau.
3.6 Kah wutangelumoh Jehovah chetimau: Joshuahoh n8wau,
3.7 Yeu wussin Jehovah ayeuhteaunit, pomusháan nummayit, nanawehteau[a]n nukkuhk8waongash, neit pish wonk k8sittum nek, kah pish wonk kenanawehteoh nutchippinnutungash, kah kittinnumaush ayeuongash pomushonat ut kenugke yeug kehchekompauitcheg.
3.8 Eyeu n8tash, woi Joshua kehche sephausuen, ken kah we[e]chayeumukqueaneg, neg apitcheg anaquabean: newutche nag wosketompaog ummonchanatamuneau: newutche kusseh nussohh8un nuttinneum WUDTUHK.
3.9 Newutche kusseh, qussuk ne ponamomp anaquabit Joshua: ut pasuk qussuk pish nesausuk tashishkesukquom8, kusseh nukkogoxum ne kogoxum8onk, wussin Jehovah ayeuhteaunit, kah pish nutontahtoh ummatcheseonk na ohke pasuk kesukod.
3.10 Ne kesukok, n8wau Jehovah ayeuhteaunit, pish k8wehkomómw8 nishnoh wosketomp weetatteamungu[h] ut agwe weenomwussippogqut, kah agwe figsuhtugqut.
4.1 KAh angel noh keket8hkiit, wonk peyau kah nutt8hkinuk, onatuh wosketomp t8hke[i]t:
4.2 Kah nuttinuk, teagwas kenaum? kah nussip, nunnatauwompip, kah kusseh golde wequananteganuhtug, kah 8nauag ohteau woskeche, kah nesausuk tahshinash lampsash naut, kah nesausuk tahshinash papómpuhkagish en enadtuh tahshe lampsut, nish ohtagish woskeche.
4.3 Kah neesinash oliveuhtugquash kishohteau, pasuk wutohteau enniñohkôuneiyeu ne aht8chag, kah onkatog menadchéinniyeu.
4.4 Neit nunamp8hamup kah nukken8nomp [à]ngel noh keket8hkiit, nussip, teagwassinish yeush nussontimom?
4.5 Neit angel noh keket8hkiit, namp8ham kah nuttinuk, sun mo k8wahteo yeush teagwasinish? kah nussip matta, nussontimom.
4.6 Neit namp8ham kah nukken8nuk, yeu wuttinn8waonk Jehovah en Zerubbabelut, n8wau, matta nashpe menuhkesuonk, asuh nashpe missugken8onk, qut nashpe nunnashauanitt8m wussin Jehovah ayeuhteaunit.
4.7 Howan ken woi mishadchu? ut anaquabit Zerubbabel pish kummukoshqutteau, kah noh pish sohh8wutteau uppuhkuk8e qussuk nashpe mishont8wáonk, uttammohettit, kitteamonteanitteáonk, kitteamonteanitteaonk.
4.8 Nano wuttinn8waonk Jehovah nuppeyaonuk n8wau,
4.9 Wunnutchegash Zerubbabel wunnohtou quenohtag yeu weetu: wunnutchegash pish wonk uppogkodchehteauwunin; kah pish k8wahteoh Jehovah áyeuhteaunit nutann8nuk en kuhhogkaout.
4.10 Newutche howan jishontog ukkesukodtum8 papeásikish? newutche nag pish weekontamwog kah pish naumwog qutompaghumuk, ut wunnutcheganit Zerubbabel, weeche yeug enada adtahsuutcheg: nag wuskesukquash Jehovah, nish papaumushóm8ukish mamusse ohkeit.
4.11 Neit nunnamp8ham, kah nuttinop, teagwassinish yeush neesinash olivuhtugquash, ut nunuhkôuñe wequananteganuhtugqut, kah ut menadcheinniyeu.
4.12 Kah wonk nunnamp8hamup, kah nuttinop, teagwas nish neenash olivuhtugque wutuhqunash, nish papashpe neesinash golde puhpuhkiyeuash, sequemoash golde pummee wutch wuhhogkaóut?
4.13 Kah noh nunnamp8hamunk, kah n8wau, sun mo k8wahteau yeush teagwasinish? kah nissip matta nussontimom.
4.14 Neit n8wau, yeug nees8og saséqunutcheg neg kehchekompauitcheg Lordut mamusse ohkeit.
5.1 NEit nukquinnupep, kah nuttahshinumup nuskesukquash, kah natauwompip, kah kusseh pt8ém8e tuttuppéquianausik,
5.2 Kah nuttinuk, teagwas kenaum? kah nunnamp8hamup nunnaum pt8ém8e tuttuppinnausik, ne sahteag neesneechagishquanogkod, kah ne koshkag piogquishquanogkod.
5.3 Neit nuttinuk, yeu matanittuonk, ne sohham8m8uk en woskeche mamusse ohkeit: newutche nishnoh pasuk noh komm8tuk pish tummetahwhou onatuh wuttuhsh wutch, neaunak, nishnoh pasuk noh chadchekeyeuadt pish tummetahwhau onatuh na nogque wutch, neaunak.
5.4 Kah nussohh8wuttauun wussin Jehovah ayeuhteaunit, kah pish petutteam8 wekit komm8towaenin, kah en wekit noh pann8wae chadchekeyeuadt nashpe n8wesuonk, kah ne pish ôohteau nashaue wekit, kah pish mohtutteau, kah weeche timber kah hassunash nish na ohtagish.
5.5 Neit Angel noh keket8hkiit sohham kah nutannuk, tohshinush yeuyeu kuskesukquash, kah naish teagwas yeu sohham8m8uk.
5.6 Kah nussip, ne teagwas? kah n8wop, yeu ephah, ne sohham8m8uk, wonk n8wau, yeu tatuppeyeu8onk papashpe wame ohkeit.
5.7 Kah kusseh, naut waápém8 tuhkequane kodchuhki mahmuttattag: kah yeuoh mittamwossis apit nashaue ephah.
5.8 Kah n8wau, yeu matchet8wonk, kah wuttinnuhkon nashaue ephahut, kah penuhteau tuhkequanne mahmuttattag ut wutt8nit.
5.9 Neit nuttahshinumup nuskesukquash kah natauwompip, kah kusseh na 8ch sohhamuneau neesuog mittamwossissog, kah wuttin appu wunnuppohwhunit (newutche nag ogqunuppohwhunáog storkut) kah nag tahshinnumwog ephah ut nashaue ohkeit, kah kesukqut.
5.10 Neit nuttinnomp angel noh keket8hkiit, tónnoh yeug ununneéteaog epha[p]?
5.11 Kah nuttinuk, weekikontamunat ut Shináre ohkeit, kah ne pish menehketeauun kah na pish ponamun ut nehenwonceh quequenohtog.
6.1 KAh nukquinnupep, kah nuttahshinumup nusk[e]sukquash, kah natauwompip, kah kusseh, yauunash chariotsash sohham8m8ash wutch nashaue neenash wadchuash, kah wadchuash brasseyeu8ash.
6.2 Ut negonohtag chariot mosque horsesu8, kah nahohtôeu chariot moe horsesu8.
6.3 Kah ut nashwenu8k chariot womphorsesu8, kah yauenú8k chariot chohchohkesuog kah menuhkesuog horsesuog.
6.4 Neit nunnamp8ham, kah nuttin angel noh keket8hkiit, tagwassinish yeush nussontimom?
6.5 Kah Angel namp8ham kah nuttinuk, yeug yauog kesukque nashauonganog, neg sohhogeg wutch neepauinneat anaquabit Lord ut wame ohkeit.
6.6 M8e horsesog na$ut, nag sohhamwog en nanummiyeue ohkeit, kah wompésitcheg nah wutasuhkaue sohham8móuh, kah chohchohkésitcheg sohhamwog nogque en sowanohkomukqut.
6.7 Kah menuhkesuog sohhamwog, kah kod|moncheog, onk woh papaumshaog papashpe ohkeit: kah noh n8wau, monchek papaumshak papashpe ohkeit. Neit papannupwushaog ohkeit.
6.8 Neit nummishont8ánumunk, kah nukken8nuk, n8wau, kusseh, yeug nogque nanumohkeit aoncheg, mánunapheaog nunnashauanitt8moh, ut nanummohkeit.
6.9 Kah wuttinn8waonk Jehovah nup[p]eyaonuk n8wau.
6.10 Neemun nawhutche missinóog, wutch Heldai, wutch Tobijah, kah wutch Jetajeh, neg wágeg Babylon, kah ken peyaush ne nan kesukok, kah petutteash wekit Josiah wunnaumonuh Zephaniah.
6.11 Neit neemunush silver kah Gold, kah chetuhquabehteush, kah ponsh uppuhkukqut Joshua wunnaumonuh Josedech kehche sephausuen.
6.12 Kah noh ken8s, n8wash, yeu wussin Jehovah ayeuhteaunit n8wau, kusseh, wosketomp noh ahennit WUTTUHK kah noh pish neetu wutch wutayeuonganit, kah noh pish ayim|wuttemplum Jehovah
6.13 Noh pish ayim wuttemplum Jehovah, kah noh pish tahshinum sohsumoonk, kah pish appu, kah nanawunnuau ut wutappuonganit, kah noh pish sephausuenu8 ut wuttappuonganit, kah wunohteae kogohqutteam8onk pish ohteau ut wunnashomuout naneeswe.
6.14 Kah chetuhquabeash nish pish wuttaiheash, Helem, kah Tobijah, kah Jedajah, kah Hen wunnaumonuh Zephaniah, wutche mehquontamoonk ut wut-Templumut Jehovah.
6.15 Kah neg nóadtit apitcheg pish peyaog kah pish wekitteaog ut wut-Templumut Jehovah, kah pish k8wahteomw8, Jehovah ayeuhteaunit nutann8nuk en kuhhogkaout, kah yeu pish nnih menuhke n8swehtamog 8wadtauatônkqussuonk Jehovah kum-Manitt8mw8.
7.1 KAh nniyeup ut weyaue kodtum8mut Darius, wuttinn8waonk Jehovah peyaonuk Zachariah ut yaue qunuhhog, pasuk8gun adtahs8it nepauz ut chisleu.
7.2 Ann8teamohettit en weekit God Sherezer, kah Regem-Melech kah wuttinneum8uh, peantamunat ut anaquabit Jehovah.
7.3 Kah ken8nonat sephausuenuog neg apitcheg wekit Jehovah ayeuhteaunit, kah quoshodtumwaenuog, n8waog sun woh nummoh ut napanna adtahs8it nepauz, nutchippinnonat nuhhog, ne asee m8cheke kodtumwae?
7.4 Neit wuttinn8waonk Jehovah ayeuhteaunit nuppeyaonuk, n8wa[u],
7.5 Ken8s wame ohkee missinninnuog kah sephausuenúog, n8wagk, mat|meetseog kah mauóg napanna ad[a]hs8it, kah nesausuk adtahs8it nepauz, nesausuk tahshinchage kodtumwaeu, kah sun mat|kummeetsúm8wóus wutche nen, nux wutche nen?
7.6 Kah meetseog, kah wuttattamóg, sunnummatta kummeechumw8 wutch kuhhogkaóut, kah k8tattamwous wutch kuhhogkaóut?
7.7 Sunnummatta woh ken8tam8mw8 kutt8wongash nish Jehovah mahshont 8w[a]óntogkupash nashpe negonae quoshodtumwaenúog, Jerusalem wadohtimuk, kah waniit, kah ukkeitotanash waéenu, wadohkeh[é]ttit sowaniyeué mukoshquttáut.
7.8 Kah wuttinn8waonk Jehovah peyaonuk Zechariah, n8wau,
7.9 Yeu wussin Jehovah ayeuhteaunit, n8wau, ussek sampwe wussittumoonk, kah kitteamonteanumonch, kah monanumonch nish$noh howan weematoh.
7.10 Kah sunukkutchuhwhóhkon sekousq asuh touwies, pen8wot, asuh matcheku, kah kenaau howan matchenanumuhkeitch weematoh ut wuttahhut.
7.11 Qut nag sekenamwog kuhkeihtamun, kah amaunumwog wuttugkeu; kah kuppéhtauógkaéog, onk woh mo n8tam8og.
7.12 Nux, nag wuttahhou ogquehteauog Adamante qussukquanit, ishkont woh n8tamwog naumatuonk, kah ukkutt8wongash nish Jehvoah ayeuhteaunit ann8teamwutche ut wunnashauanitt8moh nashpe kehche quoshódtumwaenuog: newaj mishe musquantam8onk 8m88uk wutch Jehovah ayeuhteaunit.
7.13 Newaj yeuyeu mahche n$noh, neane wéhkomont, kah matta n8tamoog, ne ne wehquetumuneau, kah nen matta n8tauoog n8wau Jehovah ayeuhteaunit.
7.14 Qut nag nuss[é]ahwhoog nashpe pemsquoh ut kenugke wame wutahtimóneash, neh matta wahheáhettégeh: yeu ne ohke touishin asuhkaue nag, newaj matta howan pannupwushau, asuh qushkeu: newutche nag touishitteoog wunohke.
8.1 WOnk wuttinn8waonk Jehovah ayeu[h]teaunit nuppeyaónuk, n8wau,
8.2 Yeu wussin Jehovah ayeuhteaunit, numm8summáap Zion nashpe mishe m8summu[à]onk: kah n8ch m8summuonah nashpe mishe chenauausuonk.
8.3 Yeu wussin Jehovah, nen nukqushkem en Zion, kah pish nutai nashaue Jerusalem, kah Jerusalem pish hettamun, wunnamuhkutée otan, kah 8wadch8m Jehovah ayeuhteaunit, wunneetupanatamwe wadchu.
8.4 Yeu wussin Jehovah ayeuhteaunit, kutchisog kah kutchissquaog pish wonk ayeuog ut Jerusalemme toumaogquehtu, kah nishnoh pasuk anwohhou ut wunnutcheganit, ut ukkehchiyeuunneat.
8.5 Kah keitototanae toumaog pish wunnumwabineau mukkchouksog kah nunksquaesog pumpuog ut maikontu.
8.6 Yeu wussin Jehovah ayeuteaunit, ne monachanukquok ut wuskesuk8out ashqushoncheg yeug missinninnuog ut yeush kesukodtash, sun ne woh monchanumukquodtinn8 ut nuskesukqut wussin Jehovah ayeuhteaunit?
8.7 Yeu wussin Jehovah ayeuhteaunit, kusseh n8wadchan nummissinninnumog [w]utch wutch[$]pwoyaeu, kah wutch wutcheksuiyeu.
8.8 Kah nag nuppas8oog, kah nag pish ayeuog ut nashaue Jerusalem, kah nag pish nummissinninnumog, kah nen pish um-Manitt8m8uh, ut wunnamuhkuteyeuuk kah ut sampwesuonganit.
8.9 Yeu wussin Jehovah ayeuhteaunit, kenutcheganoash menuhkaj, kenaau n8tamogig yeush ut kesukodtash, yeush kutt8wongash, ut wutt8n8wout quoshodtumwaenuog, neg apitcheg ne kesukok, ne quenohtag wek Jehovah ayeuhteaunit, wanohtomuk, onk woh Temple ayimun.
8.10 Newutche asquam yeush anán8g kesukodtash, matta onkquatauóon wosketomp, asuh onkquott[au]oun puppinashim, kah matta wunohteá8p noh sohhog, asuh noh petutteadt, newutche onkapunnaonk: newutche nutayeu[h]konittue ponamau nish$noh wosketomp weetatteamungoh.
8.11 Qut yeuyeu matta netatu[p]pe unnehheounáuh ashqushonche yeuh missinninnúh, neane noadt wussin Jehovah ayeuhteaunit.
8.12 Newutche wuskannem pish wunniyeum8; weenomwussippog pish meechummú8, kah ohke pish ummissegitteauoh, kah kesuk pish wunneechippagukauoh[;] kah ashqushoncheh yeug missinninnuog nutohtauwaheoog wame yeush.
8.13 Kah pish nnih, neane mattánumitteaóg ut kenugke penuwohteaut woi wek Judah kah wek Israel, ne kittinne wadchanuneau kah pish kenaau wunnánittuonk: wabesehteók, qut kenutcheganóash menuhkaj.
8.14 Newutche yeu wussin Jehovah ayeuhteaunit, neane kod sasamatahwhunógkup, k8sh8óog m8m8sqhehettit, wussin Jehovah ayeuhteaunit kah matta nutáuskoianatam8p.
8.15 Nene wonk nukkod wunnenéheon Jerusalem yeush ut kesukodtash, kah wekit Judah; wabesehteok.
8.16 Yeush pish aséogish unnók nishnoh pasuk weetatteamungoh wanamuhkuteyeuuk: ussek wunnamuhkutéyeue kah wunnohteae wussittumóonk ut k8squontamut.
8.17 Kah ahque howan kenaau missontaj machuk ut kuttahh8wout ayeuhkone weetatteamungoh, kah womantam8hteok pann8wáe chadchekeyeuaonk, newutche wame yeush sekeneamonish wussin Jehovah,
8.18 Kah wuttinn8waonk Jehovah ayeuhteaunit nuppeyaonuk n8wau,
8.19 Yeu wussin Jehovah ayeuhteaunit, mat meetsue kesuk yauouut nepauz, kah mat meetsue kesuk napanna adta[h]s8it nepauz, kah mat meetsue kesuk nesausuk adtahs8it nepaus, kah mat meetsue kesuk piogqussit nepauz, nish pish wekontam8ongann8ash, kah musko[ù]antam8onganu8ash, kah weekontamwe mishadtupp8ongash, ut wekit Judah, newutche womontam8k wunnamuhkutéyeuuk kah wunohteaonk.
8.20 Yeu wussin Jehovah ayeuhteaunit, pish nnih, missinninnuog pish peyaog, kah wadohkitcheg monaeu keitotanéhtu.
8.21 Kah wadohkitcheg p[á]suk otanat, pish auog onkatoganit, n8waog, kenupshae monchetuh peantamunat ut anaquabit Jehovah, kah natinneahwhonat Jehovah ayeuhteaunit nen wonk nummonchem.
8.22 Nux, monaog missinninnuog, kah menuhke wutohtimoneash pish peyaog natinneawhonat Jehovah ayeuhteaunit, ut Jerusalem, kah peantemunat anaquabit Jehovah.
8.23 Yeu wussin Jehovah ayeuhteaunit, yeush kesukodtash pish nnih, piogqussuog wosketompaog wutch wame wutohtimoinne unnont8waongash, pish sogkinnumauwaog, nux pish sogkinnumauwaog wussissippohogk8 Jewsuunitcheh, n8waog, k8weecháunumw8, newutch nunn8tamumun, God k8weetómukou.
9.1 WEanunnue wuttinn8waonk Je[h]ovah ut ohkeit Hadrach, kah Damaskus, na pish wuttit anwôsinun: wuskesukquash wosketomp onatuh wame Israelle chipan8ongash, nogquapehettit Jehovahut
9.2 Kah Hamath wonk na pish 8sissippoiyeumun: Tyrus kah Zidon, tôhkonogque ummishe waantamun.
9.3 Kah Tyrus ayimop menuhkuhkon8s, kah ogque nánomúngquotto silver puppissiyeuut, kah wanegik gold onatuh pisseogq ut maikontu.
9.4 Kusseh, Lord pish wussohwhôkònuh, kah noh pish wuttogkomuh ummenuhkesuonk ut ketahhannit, kah noh pish mahchikkussik n8teau
9.5 Ashkelon pish wunnaumun, kah wabesu, Gaza wonk pish wunnaumun, kah pish m8cheke neuantam, kah Ekron, newutche ukkenompadtam8onk pish akodchu: kah ketass8t pish nupp8 wutch Gaza, kah Ashkelon matta pish wutohkein.
9.6 Kah nanweetu pish ayeu Ashdod, kah pish nuttummetahham uppehtuánum8ongan8 Philistiansog.
9.7 Kah pish nutamaunum 8sqheonk wutch wutt8nut, kah unkquanumukquok wutch nashaue weepitit, qut noh ashqshont, noh wutcheiyeu num-KManitt8munonut, kah noh pish onatuh nanauwunnuaénin ut Judah, kah Ekron onatuh J[é]busit.
9.8 Kah n8weenuhkomun nek, newutche kenauwameonk, newutche noh paumushadt, kah newutche noh quashkeit: kah matta sunukkutchah8waénin pish wonk uppannupuhkauoh: newutche yeuyeu nunnaumun ut nuskesukqut.
9.9 Mishe wekontash, woi wuttaunoh Zion; mishont8ash woi wuttaunoh Jerusalem: kusseh, kukkeitass8tamom kuppeyaónuk, noh sampweussu, kah ohto wadchánuaonk, hohp8, kah nayeumuk assoh, kah assemes, assese wushkoshim.
9.10 Kah nuttummetahhum chariot wutch Ephraimut, kah horses wutch Jerusalemut, kah ayeuwuttue ahtomp pish tummetahwhou, kah noh wunohteae ken8nau penuwoht[é]oh, kah pish wunnanawunnu[sh]oonk wutch ketahhanit onk yaen ketahhanit, kah wutch sepuut wehqshik muttaok.
9.11 Papaume k[e]n wonk, nashpe k8n8wae musqueheonk, nussohwhéah kobshagkinumonteauneg wutch pass[ò]htheganit ne mo napen8g.
9.12 Quinnuppegk en menuhke ummanskut, kenaau anno[ô]sue kobsh[à]gkinitcheg, pajeh kesukod ut n8wahteauwahuwam, kuppapask[u] onkquatoush.
9.13 Nauwanumóomp Judah, nomwameechumehteaan weeche Ephraim, kah ayeuhkonittue omohkinumauunon kenaumonunk, woi Zion, kenaumoneunk, woi Greece, kah tatuppehenon wuttogkodteganit menuhkesuenin.
9.14 Kah Jehovah pish naâmut waábe nagoh, kah ukkôunkquod pish ogque sohham8m8 kutshamunat: kah Lord Jehovah pish puhpequam, kah pish weechauau sowaniyeue pemsquohhoh.
9.15 Jehovah ayeuhteaunit nah pish wunnanauwéheuh, kah nag pish mahchipp8og, kah sohkôsuog nashpe s8wompagunahhamwe qussukquanash, kah nag wuttattamwog, kah ogque wogkouéog nashpe wine, kah nag pish ogque numwameechummuog wuttattamwaitchuut, kah onatuh altare náiyeuut.
9.16 Kah Jehovah um-Manitt8m8uh pish nah 8wadchanóuh ne kesukok, onatuh flocke ummissinninnumoh: newutche nag pish tatuppeyeu8og chetuhquabinnee qussukquanit, tahshinumuk, onatuh muttaag ut wutohtuóut.
9.17 Newutche ut$toh$en missi 8neet8onk, kah uttohen missi 8neetuonk? weatchiminneash pish weekontamwáteaog wuskenúh kah wusku wine, nunksquaog.
10.1 WEhquetumok Jehovah sokanon nahohtôeu ahquompiyeue sokanon, neit pish Jehovah ayim wôsipohtáeu mahtokqs, kah wussokanónukauoh, moskehtuash ohteuhkonit nishnoh pasuk8.
10.2 Newutche nunnúkontunkanog tahn8cheyeu88k n8waog, kah pauwauog naumwog pann8wáonk, kah unn8waog pann8wae unnukquom8onguh: nag tahn8che taphuwáog, newaj ogque monchehettit flockut, wuttaméhpunáog newutche matta nanaushepsaenúun8.
10.3 Nummusquanittam8onk ayeuhkonittue nashqunnaehtauau nanaushepsaénuh, kah nussasamatahwhomp goatsog: newutche Jehovah ayeuhteaunit natauwáhto ufflockum, wek Judah, kah nah wutogqheuh wunne horsesut ayeuwuttinneat.
10.4 Wuhhogkat wutch sohham8 adt nashik, wutch wuhhogkat kenunkwheg, wutch wuhhogkat mattompagwe ahtomp, wutch wuhhogkat nishnoh sunukkutchohh8enin moeh.
10.5 Kah pish tatuppeyeu8og menuhkésuenúut, neg tahtaskuhkauoncheg ummatwomuh ut pis[h]ogquahe mayit ut ayeuwuttinneat, kah nag pish ayeuhteáog newutche Jehovah weetomuh, kah na8mukqutcheg horsesog pish chepshaog.
10.6 Kah nummenuhkéh wek Judah, kah n8wadch[á]num wek Joseph, kah nag wonk nuppas8oog wut[a]yeuongan8óut, newutche nag nummonánumóog: kah nag pish tatuppeyeu8og mat pagkenóut, newutche neen Jehovah um-Manitt8m8uh, kah nag pish n8tau8og.
10.7 Kah nag wut-Ephraimeog pish tatuppeyeu8og menuhk[e]suenúut, kah wuttahhou pish ogque wekontam8m nashpe wine, nux wunneechan8oh pish wunnaumunin, kah pish weekontamwog, wuttahhou pish wekontam ut Jehovah.
10.8 Pish nukqu[e]quekqsumóog, kah nummukkinóog, newutche nag nummanóuwhopanneg: kah nag pish muttaanwog, neane muttaeghetteup.
10.9 Kah nag nutohtekonunk ut kenugke missinninnúut, kah nag pish nummequanumukquog, ut nôadte wutohtimóneat, kah nag pish weeche pomantam8maog wunneechan8oh, kah wonk qushkeog.
10.10 Kah nag wonk nuppás8oog wutch ohkeit Egypt, kah nag nummukkinóog wutch Assyria, kah nag pish nuppas8oog Gilead[é] ohkeit, kah ut Lebanon, kah matta pish tapappéog.
10.11 Kah pish pannupwushau kehtahhannit nashpe unkquanumóonk, kah pish togkomau tukk8oh ut keitahhanit, kah wame m8noagish ut sepuut pish nunnassum: kah uppehtuánumóonk Assyria pish n8kenumun, & Wgypte kehtass8tamwe anwohhou pish amaém8.
10.12 Kah pish nummenuhkeheóog ut Jehovahut, kah nag pish papaumshaog ut 8wesuonganit, wussin Jehovah.
11.1 WOhshittanish, woi Lebanon, onk woh n8tau mahchikkuswau, kus-Cedarumoh.
11.2 OOnsh firúhtug, newutche Cedar penush[á]u: newutche wame masugkenukeg matcheheáog: 8n8k kenaau Bashane n8timisseog newutche touohkomukque vintage n8kem8.
11.3 Wut8n8e wadtauatonkqussuongan8 nanausheps[u]enuog: newutche wussohsum8ongan8 matchehetauun: nehnehteaeu wusku qunnonoue wadtauatonkqussuonk, newutch uppehtuanumóonk Jordan matchehteauun.
11.4 Yeu wussin Jehovah num-Manitt8m, ass[à]m8k nehtòe flock.
11.5 Neg wadtihéitcheg wunushóuh, kah matta ogquanumo[8]og wuhhogkauh matchesémuk: kah neg nah magukeg, n8waog, wunánumunach Jehovah newutche n8weenauweet, kah nehenwonche nanausheps[u]énum8uh matta ukkitteamonteanumóuh.
11.6 Newutche matta wonk nukkitteamonteamunoh wadohkitcheg ohkeit, wussin Jehovah: qut kusseh, nuppon wosketompaog nishnoh pasuk en wunnutcheganit weetatteamungoh, kah en wunnutcheganit ukkehtass8tamómoh, kah nag pish togkodtamwog ohke, kah matta nuppohquohwhunóog wutch wunnutchegan8óut.
11.7 Kah nussohkomon nehtóe flock, kenaau, woi kuttamunge wutche flockut: kah nunneemuñumomp neenash anw[o]hhouunash, pasuk nuttéhettam Wunnétuonk, kah onkatog nuttéhettam Kenepsuongash, kah nussohkom8top flock.
11.8 Nishuog wonk nanaushepsaenúog nuttummétah ut pasuk nepâuzsaut, kah nukketeahogkou nah wutunkquanumuh, & nag ukketeahogkôunóuh nutunkquanumukquoh.
11.9 Neit nussip, matta kutassamunómw8: ne napóm8uk nupp8m8utch, kah ne woh tâmátahhamuk tummehthamunach, kah askqshoncheg meechhettich nishnoh pasuk 8weyaus8.
11.10 Neit nunneemunnumup nutanwohhou (Wunneetuonk) kah nupposhtáhhamunáh, onk woh nuppohquenum n8n8waonk ne ayimauogkup wame missinninnúog.
11.11 Kah pokqshau ut ne kesukok: neit kuttamunge ut flockut, neg pahtsuósitcheg, nag wahteauog ne wuttinn8waonk J[e]hovah.
11.12 Neit nag nuttinópanneg, tapeneamóg, àninnumiek ne ann8hum: sekenamog, ahqueteau8k: neit nag qutompagh8t8óog nuttinn8humóonk nishwinchaginái silver.
11.13 Kah Jehovah nuttinuk, unnehteash ohkuhquehteáenuut, mishôadtue unn8humóonk, ne$an ann8hamihettit, kah neemunumup nishwinchaginneái silver, kah nuttinuhkauon ohkuhquehteaen ut wekit Jehovah.
11.14 Neit nuppaskittahhamup onkatog nutanwohhou (Kenepsuongash) onk woh nuppohquenumun weemattittuonk ut nashaue Judah kah Israel.
11.15 Kah Jehovah nuttinuk, nemunush wutauwohteaongash ass8tue nanaushepsaénin.
11.16 Newutche kusseh, n8waabin nanauwshepsaénin ut ohkeit, noh matta pish natauwáheunk neh támuttáwhutcheh, kah matta pish natinneahwhoou peissisinitch[è]h kah matta pish neetskehteo8 ne pohquag, & matta assamôou neh chequnikkómpauinitcheh: qut noh pish meech weese weyaus, kah sohquekom wonkqunnésog.
11.17 Missi wutonkapunáon nunnukontunka[u]e nanaushepsaen noh nôkonont flokoh: togkodteg pish ohteau wuhpittenit kah ut wuttinohkoune wuskesukqut: wuhpit pish papaquanne nunohteau, kah wuttinohkôunne wuskesuk pish papaquanne pohkeni.
12.1 WEanunne wuttinn8waonk Jehovah, wutche Israel, wussin Jehovah noh sepagkinuk kesukquash, kah noh wanahtunk quenohtag ohke, kah kenauwéhteunk wunnashauonk wosketomp ut wuttinnómiyeumut.
12.2 Kusseh nutayim Jerusalem nunnukshae wuttattamwaitch8hkau en wame missinninnúut waéene, nag appehettit weenuhkôadtinneat, ayeuhkonittue naneeswe Judah kah Jerusalem.
12.3 Kah ne kesukok nutayim Jerusalem tohkequane qussuk wutch wame missiñinn[ù]og, wame neg nayeutogig pish sohquswôog, tôhkônogque wame missinninnúog ut ohkeit ayeuhkonie miaéhtamwehettit.
12.4 Ne kesukok, wussin Jéhovah, pish nuttogkom nishnoh horses n[a]shpe chepshaonk, kah neh nay8moncheh nashpe kogkeáonk, kah pish n8woshwunnumau nuskesukquash wek Judah, kah nuttogkom nishnoh wut[-]horsesumoh missinnin nashpe pogkenumóonk.
12.5 Kah Judae nanánuácheg pish n8waog ut wuttahh8wóut, wadohkitcheg Jerusalem, neg pish n8menuhkesuonganinneunk, ut Jehovah ayeuhteaunit um$Manitt8m8uh.
12.6 Ne kesukok nutogquehéoog Judae nanánuácheg, n8tae ke[s]hkinau ut k[é]nugke wuttuhqunut, kah ogqueneunkquodt n8tae torchut ut sheafut; kah nag pish pagwanáog wame missinninnúh waeenu, ut enninnuhkôinniyeu, kah menadcheinniyeu: kah Jerusalem pish wonk wutohkein, ut nehenwonche wutayeuonganit, ut Jerusalem.
12.7 Jehovah wonk pish negonne wadchanum Judae wetuomash, onk wussohsumóonk wek David, & wussohsum8ongan8 neg wadohkitcheg Jerusalem, matta woh misheheáog wuhhogkauh ayeuuhkone Judah.
12.8 Ne kesukok Jehovah pish wadchanau wadohkinitcheh Jerusalem, kah noh n8chumwesit ut kenugke nagoh ne kesukok, pish tatuppeyeu8 Davidut, kah wek David pish tatuppeyeu8 Godut: onatuh wut[-]angelumoh God, ut nag anaquabhettit.
12.9 Kah pish n$nih ne kesukok, nukkodpágwa[n] wame wutohtimóneash ne ayeuuhkontogeg Jerusalem.
12.10 Kah nussokenumau wek David kah wadohkitcheg Jerusalem kitteamonteanitteáe, kah peantamoe nashauanit, kah nag pish nummoninneunkquog kônukk[é]htauwahette[ú]p[a]h; kah nag pish ummauemóuh, onatuh howan mauemo[u]t wunnukquttegheonoh, kah pish 8weesogkitteahonuh onatuh howan weesogkitteahónont mohtommegheoncheh.
12.11 Ne kesukok na pish mishe mauonganù8 ut Jerusalem, onatuh mauem8onk ut Hadadrimmon ut Megiddonne 8nouhkóiyeuut.
12.12 Kah ohke pish mau8m8, nishnoh teashiyeu8onk chippeu, tâhshiyeuongane wek David chippeu, kah ummittamwuss8oh chippeu, teashiyeuongane wek Nathan chippeu, kah ummittamwuss8uh chippeu.
12.13 Teashiyeue wek Levi chippeu, kah ummittamwuss8oh chippeu: teashiyeue wek Shimei chippeu, kah ummittamwuss8oh chippeu.
12.14 Wame ashqshungish teashiyeu8ongàsh chippeu, kah ummittamwuss8oh chippeu.
13.1 NE kesukok tohkekom pish woshwunnumauun wek DAvid, kah wadohkitcheg Jerusalem, wutche matcheseonk, kah wutche nishkeneunkquok.
13.2 Kah pish n$nih ne kesukok wussin Jehovah ayeuhteaunit, nuttummetahham 8wesuongan8ash nunnúkontunkanog wutch ohkeit: kah nag matta pish wonk mehquanumóog: kah wonk quoshodtumwaénuog, kah nishkeneungwe nashauongan8 nussohhamwahéoog wutch ohkeit.
13.3 Kah pish n$nih, howan ashpummee quoshodtuk, 8shoh kah ohkasog neh neechanukqutcheh, nag pish wuttinóuh, matta pish kuppomantam8: newutche kussim pann8w[à]ongash ut 8wesuonganit Jehovah: kah 8shoh, kah ohkasoh neh neechanukqutcheh, pish ukkonnukéhtahwhóuh quoshodtuk.
13.4 Kah pish n$nih ne kesukok, quoshodtumwaenùog pish akodchuog nishnoh pasuk ummonomansuonk, mahche quoshodtuk: kah nag matta pish hogk8og kushke hogk8onk, pann8wónat.
13.5 Qut noh pish n8wau, matta nen quoshodtumwaen, nen ohketeaénin; newutche wosketomp nukkuhk8tomuk nanauéheoónat neetasuog wutch n8skenúuneat.
13.6 Kah pasuk pish wuttinnuh, teagwassinish yeush n8chumwehtahwhuttuongash ut kenutcheganit? neit pish namp8ham: nish nashpe nunn8chumwetahwhit ut week8óut neetompaog.
13.7 T8hkish, woi togkodteg, ayeuhkonittue nunnanaushepsaéneum, kah ayeuhkonittue wosk[e]tomp noh weechayeumukqueh, wussin Jehovah ayeuhteaunit, togkom8k nanausheps[a]enin, kah shepsog pish séaéog: kah nukquinnuppinnum nunnutcheg ut papeississitcheg.
13.8 Kah pish n$nih wame ohkeit, wussin Jehovah, neese chippai na$ut pish tummussumun, kah nupp8m8: qut nashwunnu8g na$ut pish séqunnumun.
13.9 Kah nashwe chippag nuppannuppewuttauun n8taut, kah nutogqu[é] pahkippaswó[o]g silver pahkippassumuk: kah nag nut[o]gque qutchehhéoog gold quajteomuk: nag pish wehquetumwog n8wesuonk, kah nag pish nunn8tauóog: pish nussim neg nummissinninnûmog: kah nag pish n8waog Jehovah num-Manitt8m.
14.1 KUsseh, ukkesukodt8m Jehovah peyom8, kah sequttahham8onk pish chachaubenumun ut kenashomut.
14.2 Newutche nummukkinnum wame wutohtimóinneash ayeuhkontamunat Jerusalem, kah keitotan pish sohkomun, kah weetuomash pish mukkinnumwóntamunash, kah mittamwussissog pish chekeheóog, kah pohshe keitotan pish missi[n]óe sohham8m8 kah sekqshoncheg missinninnuog matta pish tummehtahwhóog wutch keitotanat.
14.3 Neit Jehovah pish sohham, kah pish ayeuhkontam yeush wutohtimóneash, onatuh ayeuéhteadt ut ayeuwuttue kesukodtut.
14.4 Kah ne kesukok wussetash pish neepo8m8ash olivese wadchuut, ne anaquogtag Jerusalem wutchepwoiyeu, kah olivese wadchu pish pohsheau, en nogque wutchepwoiyeu, kah en|nogque wutcheksuiyeu, kah na pish mishe 8n[ô]uhkói, kah pohshe wadchu pish ontohteau en nanummiyeu, kah pohshe en sowaniyeu.
14.5 Kah kutushph8w[ó]m8 wadchue 8nôuhkóiyeuut: newutche wadchu 8nôuhkói pish weekqshin Azal; nux, pish kutogque wusseemumw8 waseemweog wutch quequanut ut ukkesukodtumut Uzziah Judae ketass8t, [k]ah Jehovah num[-]Manitt8m pish peyau, kah wame waneetupanatogig weeche ken
14.6 Kah pish n$nih kesukok, wequai matta pish pohkan8 asuh pohkenaán8.
14.7 Qut ne pish pasuk kesuk, ne wahteunk Jehovah, matta kesukod asuh nuhkon; qut pish n$nih, wanonk88k pish wequái.
14.8 Kah pish n$nih ne kesukok, pomantamwáe nippe pish sohham8m8 Jerusalem: pohshe en nogque anaquohtag kehtahhannit, kah pohshe en nogque wuttáeiyeu keitahhannit, nepunae kah poponae pish n$nih.
14.9 Kah Jehovah pish keitass8tam88 ut wame ohkeit: ne kesukok pish pasuk Jehovah, kah 8wesuonk pasukquinnú8.
14.10 Wame ohke pish mukoshquttóou wutch Geba weeque Rimmon, sowaniyeu wutch Jerusalem: kah pish tohshinausu, kah ayin ut wutáyeuonganit: wutch Benjamin 8squontamut, wehque ayeuonganit negonohtag squont, wehque [nashik] ushquont, kah wutch ukquinnikommukqut Han[a]niel, pajeh winepress8mut ketass8t.
14.11 Kah wosketompaog pish wuttaiinneau, kah matta pish wonk papaquanne pagwanittuonganinn8: qut Jerusalem pish wunniyeue ayin.
14.12 Kah yeu pish enninneaonk ne pish Jehovah togkomont wame missinninnuh ne ayeuuhkontamunitcheh Jerusalem: 8weyaus8 pish mohchim8, ash neepauwehtauwehettit wusseet8oash, kah wuskesuk88as[h] pish mohchim8ash ut wad[t]onogok, kah weenanu8 pish mohchim8 ut wut8n8out
14.13 Kah pish nnih ne kesukok, mishe wogkoueonk wutch Jehovahut, pish ut kenugkushogquneau, kah nag nish$noh pasuk pish tohqunnau weetatteamungoh wunnutcheg: kah wunnutcheg pish ayeuuhkontam wunnutcheg weetatteamungoh.
14.14 Kah Judah pish wonk ayeuhteau ut Jerusalem, & 8weenauwetuongan8 wame penuwohteaog waeenu pish moenumun, Gold kah silver, kah hogk8ongash mataanuhkish.
14.15 Kah ne pish wuttinninne[a]ongan8 horse, kah mule, kah Cammel kah asse, kah wame puppinaṣhimwog neg apitcheg yeu weetuomehtu, neane ne enninneaonk.
14.16 Kah pish nnih, nish$noh pasuk noh sequttahwhut ut wame wutohtimoneat noh ayeuhkontogkup Jerusalem, pish kuhkuhqueu [a]s[ek]odtum8kish, wowussumonat ketass8t Lord ayeuhteaunit, kah Tabernakle miṣhadtupwuneat.
14.17 Kah pish nnih, howan ut wame muttaohkee wutteateaṣhiyeuonganit matta kuhkuhquek en Jerusalem wowussumonat ketass8t Jehovah ayeuhteaunit: nag matta pish sokanonameog.
14.18 Kah Egypte teateaṣhiyeuo[n]k matta kuhkuhquehetteg, kah matta peyahetteg; matta sokanonamegig na pish ut enninneaonganu8; ne naṣhpe Jehovah togkomont penuwoh, noh matta kohkuhqueg Tabernakle mishadtupwunneat.
14.19 Ne pish sasamatahwhaonk Egypt, kah sasamatahwhongan8 wame wutohtimoinneunk neg matta kohkukqueageg en Tabernakle miṣhadtupp8onganit.
14.20 Ne kesukok ut horsese k8k8kinogsut pish ohteau, wunneetupanatam8onk en Jehovah$ut: kah o[h]kuhquog ut wekit Jehovah pish yaneyeu8og bowlsash ut anaquohtag Altar.
14.21 Nux, nish$noh ahkuhk ut Jerusalem kah ut Judah, pish wunneetupanatamweyeu8 en Jehovah ayeuhteaunit: kah wame neg sephausitcheg pish peyaog, kah pish nah wunneemuno[u]h kah pish upp8sompinneauh kah ne kesukok matta pish wonk Cananitsinn8 ut weekit Jehovah ayeuhteaunit.
